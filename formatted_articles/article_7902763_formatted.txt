مقامات پولیس در ایالت خیبرپشتونخوا می گویند که افراد مسلح سوار بر موترسایکل، یک منسوب پولیس را که از یک تیم واکسیناتوران پولیو محافظت می کرد، به ضرب گلوله کشتند.
یک افسر پولیس محلی که نخواست نامش در گزارش ذکر شود امروز ۱۶ دسمبر  ۲۶قوس  گفت که در جریان این حمله یک کارمندن پولیو نیز زخمی شده است.
کمپاین ملی واکسیناسیون پولیو روز گذشته در پاکستان آغاز شد.
تا اکنون هیچ گروهی مسوولیت این حمله را بر عهده نگرفته است، اما چنین حملات در پاکستان همواره اتفاق می افتد.
مقامات گفته اند که کمپاین واکسیناسیون پولیو در قریۀ شکرخیل، جاییکه این حمله صورت گرفت، به گونۀ موقت متوقف شده است.
کمپاین واکسیناسیون پولیو در حالی پاکستان راه اندازی شده است که این کشور در جریان سال جاری ۶۲ مورد مثبت پولیو را گزارش داده است.
سال گذشته تنها شش مورد پولیو در این کشور گزارش شده بود.
حکومت پاکستان گفته است که در این کمپاین چهار روزه بیش از ۴۰۰ هزار واکسیناتور در ۱۴۳ ساحه، خانه به خانه رفته و بیش از ۴۵ میلیون کودک را واکسین خواهند کرد.
شهباز شریف، صدر اعظم پاکستان، روز گذشته از تمامی والدین در سراسر پاکستان خواست تا با واکسیناتوران همکاری کرده و اجازه دهند کودکان شان واکسین شوند.
ویروس پولیو می تواند سبب فلج دایمی و حتا مرگ کودکان شود.
در جریان چند سال، شماری زیادی از واکسیناتوران پولیو و محافظان آنان از سوی تندروان در پاکستان کشته شده اند.
در ماه سپتمبر، ده ها منسوب پولیس که واکسیناتوران را همراه می کردند، به دنبال حملات تندروان، دست به اعتصاب کاری زدند.
در کنار دیگر ادعاهای بی اساس و تیوری توطیۀ تندروان بر ضد واکسین پولیو، یکی هم این است که این واکسین حاوی چربی خوک است و تطبیق آن به مسلمانان حرام می باشد.
برخی ملاها و تندروان همچنان شایعاتی پخش کرده اند که گویا هدف از واکسین پولیو عقیم کردن کودکان مسلمان است، شایعات و ادعاهایی که از سوی متخصصین طبی و علمای دین رد شده است.
متخصصین طبی و علمای دین گفته اند که در ترکیب این واکسین هیچ گونه چربی خوک یا الکول وجود ندارد و نه این که سبب عقیم شدن کودکان نمی شود، بلکه در برابر ویروس کشندۀ پولیو آنان را وقایه نیز می کند.
گروه
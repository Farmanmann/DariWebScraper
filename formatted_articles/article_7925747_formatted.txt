گروهی از شهروندان افغانستان روز دوشنبه ششم جنوری  ۱۷ جدی  به فلیپین رسید تا روند ویزهٔ خاص مهاجرت شان به ایالات متحده، طی مراحل شود.
فلیپین سال گذشته با واشنگتن توافق کرد تا میزبان مرکز طی مراحل ویزه های مهاجرت ایالات متحده باشد.
بر اساس این توافق، شمار محدود از شهروندان افغانستان تا زمان دریافت ویزه در فلیپین باقی خواهند ماند.
پس از تسلط دوبارهٔ طالبان بر افغانستان، شهروندان واجد شرایط ویزهٔ خاص مهاجرت، در کشورهای مختلف، به شمول پاکستان و قطر، در انتظار طی مراحل ویزه های شان بوده اند.
تریسیتا دازا، سخنگوی وزارت خارجهٔ فلیپین، گفت که به شهروندان افغانستان در میدان هوایی ویزه های دخولی داده شد.
او افزود که این افراد پیش از رسیدن به فلیپین مراحل گستردهٔ امنیتی و صحی را پشت سر گذاشته اند.
سخنگوی وزارت خارجهٔ فلیپین همچنان گفت که ایالات متحده مصارف حضور این شهروندان افغانستان، به شمول غذا، محل اقامت، امنیت، مراقبت های صحی و حمل و نقل، را می پردازد.
این مقام فلیپینی در مورد تعداد این شهروندان افغانستان معلومات نداده و نگفته است که آنان تا چه مدتی در این کشور باقی خواهند ماند، اما متقاضیان ویزه نمی توانند بیش از ۵۹ روز در فلیپین باقی بمانند.
یک مقام ارشد فلیپینی سال گذشته بدون ذکر نامش گفته بود که از ۱۵۰ تا ۳۰۰ متقاضی ویزه می توانند در یک زمان در فلیپینی حضور داشته باشند.
انتونی بلینکن، وزیر خارجهٔ ایالات متحده، برای بار نخست در سال ۲۰۲۲ در مورد میزبانی از متقاضیان ویزهٔ مهاجرت ویژه به امریکا با وزیر خارجهٔ فلیپین صحبت کرده بود، اما جو بایدن، رییس جمهور ایالات متحده، سال گذشته در جریان دیدارش از این کشور، این موضوع را با همتای فلیپینی اش به بحث گرفت.
براساس معلومات وزارت خارجهٔ ایالات متحده، تا ربع دوم سال ۲۰۲۴ میلادی  از اول جنوری تا ۳۱ مارچ  به ۹۳۱۴ شهروند افغانستان ویزهٔ خاص مهاجرت داده شده بود و تا ۳۱ ماه مارچ ۱۹۰۴۵ نفر دیگر برای دریافت این ویزه درخواست داده بودند.
بر اساس آمار رسمی حکومت ایالات متحده، نزدیک به ۲۶۵۰۰ ویزۀ خاص مهاجرت در سال ۲۰۲۳ به افغان ها صادر شده بود که در مقایسه با سال قبل از آن ۱۴۰ درصد افزایش را نشان می داد.
بسیاری از فعالان، طالبان را به هدف قرار دادن و بازداشت افغان های واجد شرایط ویزهٔ مهاجرت خاص ایالات متحده متهم می کنند.
با این حال، ایالات متحده در بیش از سه سال گذشته که طالبان بر افغانستان حکمرانی می کنند، به تخلیه واجدین شرایط این ویزه ادامه داده است.
کانگرس ایالات متحده به تاریخ ۲۸ جنوری ۲۰۰۸ میلادی لایحهٔ حفاظت از متحدان افغان را تصویب کرد، اقدامی که شرایط را برای تطبیق برنامهٔ ویزهٔ  خاص مهاجرت مساعد کرد.
بر اساس این برنامه،  ترجمان های افغان که برای نظامیان ایالات متحده و یا افرادی که برای حکومت امریکا کار می کردند، می توانند برای اقامت دایمی امریکا یا گرین کارت درخواست بدهند.
گروه
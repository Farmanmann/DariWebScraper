صدها معترض خشمگین از کمبود برق در پاکستان روز سه شنبه هفتم جنوری  ۱۸ جدی  یک شاهراه عمدهٔ تجارتی میان پاکستان و چین را مسدود کردند.
مقام های پاکستانی گفته اند که این انسداد سبب اخلال تجارت میان دو کشور شده و نیز گردشگران را مجبور کرده که از راه های فرعی و دورتر بین دو کشور تردد کنند.
تظاهرات در این مورد چند روز پیش آغاز شده بود، اما رفته رفته گسترش یافت تا اینکه معترضان در شهر علی آباد در گلگیت بالتستان، شاهراه عمدهٔ قراقرم را مسدود کردند.
مقام های پاکستانی به خبرگزاری اسوشیتدپرس گفته اند که مسوولان با معترضان در تماس اند تا آنان را به ختم تظاهرات وادار کنند.
پاکستان یکی از پرجمعیت ترین کشورهای جنوب آسیا همواره با کمبود و قطع برق مواجه بوده است، اما باشندگان علی آباد گفته اند که در این سرمای شدید زمستان روزانه تا ۲۰ ساعت برق ندارند.
بابا جان، یکی از فعالان سیاسی که تظاهرات علی آباد را سازماندهی کرده است، به خبرگزاری فرانس  پرس گفت   ما با بدترین شکل قطع برق روبرو شده ایم.
ما در جریان ۲۴ ساعت فقط یک یا دو ساعت برق داریم.
این تظاهرات در حالی شکل می گیرد که پاکستان برای نجات خود از بحران اقتصادی، تلاش دارد تا در چارچوب دهلیز اقتصادی چین پاکستان، سرمایه گذاری های بزرگتر چین را جلب کند.
دهلیز اقتصادی چین پاکستان بخشی از پروژهٔ  یک کمربند یک راه  چین است که رشد تجارت و ساختن و بهبود راه های ترانزیتی بین منطقهٔ شین ژیانگ در غرب چین و بندر گوادر در پاکستان بخشی از آن است.
عمران علی، رییس اتاق تجارت و صنایع گلگیت بالتستان به رسانه های محلی پاکستان گفت که به دلیل تظاهرات و انسداد شاهراه، کم و بیش ۷۰۰ لاری حامل کالاهای پاکستانی به چین، در کنار جاده متوقف شده اند.
تظاهرات به خاطر قطع برق و گاز و نیز افزایش محصول صرفیهٔ انرژی در پاکستان در سال های اخیر افزایش یافته است.
حکومت پاکستان برای پوره کردن شرایط صندوق بین المللی پول که یکی آن افزایش عواید داخلی است، محصول صرفیه برق و گاز را افزایش داده است.
محصول صرفیه برق و گاز در پاکستان در مقایسه با سال ۲۰۲۱ دوبرابر شده است.
در تهیه این مطلب از گزارش خبرگزاری های اسوشیتدپرس و فرانس  پرس کار گرفته شده است.
گروه
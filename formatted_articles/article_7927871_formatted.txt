نظامیان پاکستان روز سه شنبه، هفتم جنوری  ۱۸ جدی  گفتند نیروهای امنیتی آن کشور در جریان حملات جداگانه بر مخفیگاه های شورشیان در مناطق شمالغرب آن کشور که هم مرز با افغانستان است، ۱۹ شورشی را کشتند.
نظامیان پاکستان همچنین گفته اند که در جریان این حملات، سه سرباز پاکستانی نیز کشته شدند.
اردوی پاکستان با نشر اعلامیه ای گفته است که نیروهای آن کشور در جریان دو عملیات جداگانه در شمال غرب شهر پشاور و ولسوالی مهمند ایالت خیبرپشتونخوا، ۱۶ شورشی را کشتند.
بر اساس این اعلامیه، سه شورشی دیگر در جریان یک حملهٔ دیگر در ساحه کرک ایالت خیبرپشتونخوا کشته شدند.
به گفتهٔ اردوی پاکستان، سه سرباز آن کشور زمانی کشته شدند که شورشیان را تعقیب می کردند.
آصف علی زرداری، رییس جمهور پاکستان، و شهباز شریف، صدراعظم آن کشور، از عملکرد نیروهای پاکستانی برای حذف شورشیان تمجید کرده اند.
زرداری و شریف با نشر اعلامیه ای جداگانه سربازان پاکستانی را که در جریان عملیات نظامی کشته  شدند،  شهید  خوانده به آنان ادای احترام کردند.
حکومت پاکستان در ماه های اخیر عملیات نظامی خود را بر ضد تحریک طالبان پاکستان در آن کشور افزایش داده است.
طالبان پاکستان پس از آن حملات خود را در پاکستان افزایش دادند که طالبان افغان در آگست ۲۰۲۱ بار دیگر در افغانستان مسلط شدند.
بر اساس گزارش مرکز تحقیقات و مطالعات امنیتی مستقر در اسلام آباد، پاکستان، که به تاریخ ۳۰ دسمبر سال گذشته منتشر شد، افزایش خشونت ها و حملات  تروریستی  سبب کشته شدن بیش از ۱۶۰۰ غیرنظامی و پرسونل امنیتی پاکستان در سال ۲۰۲۴ شده است.
مرکز تحقیقات و مطالعات امنیتی مستقر در اسلام  آباد در حالی گزارش سالانۀ خود را نشر کرده است که خشونت های مرگبار در پاکستان افزایش یافته است، به ویژه در ایالت های خیبر پشتونخوا و بلوچستان، دو ایالتی که با افغانستان هم مرز اند.
بر اساس این گزارش، ۶۰ درصد از مجموع قربانیان حملات در سال ۲۰۲۴ غیرنظامیان بوده اند.
این مرکز پژوهشی گفته است که اردو، استخبارات، پولیس و سایر سازمان های مجری قانون پاکستان  بیشترین تعداد حملات تروریستی و تلفات را در دهه گذشته  متحمل شده اند.
بر اساس این گزارش، از آغاز جنوری سال جاری میلادی تا حالا، ۶۸۵ پرسونل امنیتی پاکستان کشته شده اند.
این بیشترین میزان تلفات از سال ۲۰۱۴ است، زمانی که نزدیک به ۸۰۰ پرسونل امنیتی پاکستان در حملات تندروان و عملیات ضد تروریزم جان خود را از دست دادند.
خشونت ها در پاکستان به دو گروه   تحریک طالبان پاکستان و اردوی آزادی بخش بلوچ   نسبت داده می شود.
این دو گروه که از سوی ملل متحد و ایالات متحده به عنوان گروه های تروریستی بین المللی شناخته شده اند، به طور معمول مسوولیت حملات علیه نیروهای امنیتی و دیگر اهداف را بر عهده می گیرند.
تحریک طالبان پاکستان عمدتاً در ایالت خیبر پشتونخوا فعال است، در حالی که اردوی آزادی بخش بلوچ و گروه های جدایی طلب قومی بلوچ متحد آن، حملات را در بلوچستان انجام می دهند.
مقامات پاکستان بارها طالبان افغان را به پناه دادن به تندروان تحریک طالبان پاکستان متهم کرده اند و ادعا کرده اند که این گروه حملات خود در پاکستان را از خاک افغانستان سازماندهی می کند.
اما مقامات طالبان افغانستان این اتهامات را رد کرده و تاکید کرده اند که به هیچ گروهی اجازه نخواهند داد از خاک افغانستان علیه سایر کشورها استفاده کند.
در تهیهٔ این گزارش از خبرگزاری های اسوشیتد پرس و فرانس پرس استفاده شده است.
گروه
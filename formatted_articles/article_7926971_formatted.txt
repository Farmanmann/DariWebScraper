قرار است کنفرانس بین المللی تحت عنوان  آموزش دختران در جوامع اسلامی؛ چالش ها و فرصت ها  هفته آینده در شهر اسلام آباد، پایتخت پاکستان، برگزار شود و در آن شماری از نمایندگان کشورهای اسلامی اشتراک خواهند کرد.
برگزارکنندگان این کنفرانس گفته اند که این نشست به تاریخ ۱۱ جنوری  ۲۲ جدی  آغاز می شود و برای دو روز ادامه خواهد یافت.
این کنفرانس به ابتکار  سازمان همبستگی جهان اسلام  مستقر در شهر مکۀ عربستان سعودی، برگزار می شود و در آن نمایندگان کشورهای اسلامی، فعالان حقوق بشر و به ویژه نمایندگان سازمان کشورهای اسلامی دربارۀ نقش و جایگاه آموزش دختران در اسلام بحث خواهند کرد.
سازمان همبستگی جهان اسلام  در اعلامیه ای گفته است که این کنفرانس، پیام اسلام را به جهانیان تایید خواهد کرد که اسلام دین  معرفت، تمدن و ارزش های عالی  است و قاطعانه از تمامی قوانین و اقداماتی که دختران را به آموزش تشویق  می کند، حمایت می کند.
این سازمان به گونۀ غیرمستقیم از منع آموزش و تحصیل دختران توسط طالبان درافغانستان ابراز نگرانی کرده و گفته است که هرگونۀ قانون و اقدامات افراد و یا گروه ها که مانع آموزش دختران شود، در  تضاد با آموزه های اسلامی  است.
طالبان پس از حاکمیت مجدد بر افغانستان در اگست ۲۰۲۱ محدودیت های زیادی را بر زنان و دختران در افغانستان وضع کرده اند.
این گروه در سپتمبر ۲۰۲۱، آموزش دختران را در مکاتب متوسطه و لیسه منع و سپس در دسمبر ۲۰۲۲ زنان را از آموزش در دانشگاه ها و کار در سازمان های غیرحکومتی محروم کرد.
نشست اسلام آباد بر رسیدگی به چالش های آموزش دختران و تقویت دستاوردهای آموزشی در جوامع اسلامی تمرکز خواهد شد.
مقام های پاکستانی به رسانه های داخلی آن کشور، گفته اند که تا اکنون حدود ۳۰ کشور عضو سازمان همکاری  اسلامی تایید کرده اند که نمایندگان خود را در این کنفرانس دو روزه می فرستند.
همچنان برخی از رسانه های پاکستانی به نقل از منابع خود، گزارش داده اند که هدف این کنفرانس، این است که حکومت طالبان را تحت فشار قرار دهد تا آنان دربارۀ ممنوعیت آموزش دختران در این کشور تجدید نظر کنند.
در حال حاضر افغانستان یگانه کشور در جهان است که در آن دختران از رفتن به مکاتب متوسطه، لیسه و دانشگاه محروم اند.
با وجود تاکید جدی جامعهٔ بین المللی برای از سرگیری آموزش دختران در افغانستان، این سومین سال است که طالبان به این محدودیت ادامه داده  اند.
این در حالی است که بر اساس گزارش رسانه های محلی افغانستان، ماه گذشته بخت الرحمان شرافت، معین وزارت صحت عامۀ حکومت طالبان، در دیدار با مسوولان انستیتیوت های طبی کابل گفت که پس از این، ثبت نام و ادامۀ آموزش دختران در این نهادهای آموزشی ممنوع است.
برخی از اشتراک کنندگان این نشست که از ذکر نام خود در گزارش خودداری کردند، گفته اند که بر اساس اظهارات این مقام طالبان، این تصمیم توسط هبت الله آخندزاده، رهبر این گروه، گرفته شده و مسدود شدن نهادهای آموزشی طبی به روی دختران، تصمیم نهایی آنان است.
پیش از این، دختران در این نهادها در رشته های قابلگی، داروسازی، پروتز دندان، لابراتوار، اکسری، فزیوتراپی و پرستاری مصروف آموزش بودند.
گروه
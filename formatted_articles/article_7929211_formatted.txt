دونالد ترمپ، رییس جمهور منتخب ایالات متحده، روز سه شنبه هفتم جنوری  ۱۸ جدی  از پالیسی جو بایدن، رییس جمهور کنونی امریکا،  در قبال طالبان انتقاد و ادعا کرده که ادارهٔ کنونی واشنگتن میلیارد ها دالر به افغانستان زیر سلطه  طالبان فراهم کرده است.
ترمپ در یک کنفرانس مطبوعاتی در ایالت فلوریدا که پالیسی های خارجی حکومت آینده خود را تشریح می کرد، در مورد افغانستان زیر حاکمیت طالبان نیز صحبت کرد.
رییس جمهور منتخب امریکا در پاسخ به سوالی که مردم امریکا از کمک میلیون ها دالر به افغانستان زیر سلطه طالبان  قهر  هستند، گفت   این حتا غیر قابل باور است.
میلیارد ها دالر، نه میلیون ها، میلیارد ها.
چه کسی اساساَ برای طالبان افغانستان میلیارد ها دالر پرداخت می کند؟ و این توسط بایدن پرداخت شده است...این نباید اجازده داده شود که رخ بدهد.
در بیش از سه سال گذشته که گروه طالبان بر افغانستان حاکم شده است، ایالات متحده بزرگترین فراهم کنندۀ کمک های بشری برای مردم افغانستان بوده است.
دفتر سرمفتش ایالات متحده برای بازسازی افغانستان یا سیگار در اوسط سال ۲۰۲۴ گفت که از زمان خروج نیرو های امریکایی از افغانستان، ایالات متحده ۲۱.۰۶ میلیارد دالر را برای کمک به افغانستان و پناهندگان افغان اختصاص داده است که تقریباً ۳.۳۳ میلیارد دالر را به شکل امداد بشری و انکشافی به افغانستان کمک کرده است.
سیگار در گزارشی گفته که ممکن برخی از تروریست ها، متحدین  و سازمان های آنان، به گونهٔ  غیرقانونی از پول هایی که وزارت خارجهٔ ایالات متحده در افغانستان مصرف کرده است، سود برده باشند.
مایکل مک کال، رییس کمیتهٔ روابط خارجی مجلس نمایندگان کانگرس ایالات متحده، در جنوری سال گذشته در جریان یک نشست استماعیه گفته بود که طالبان برای دریافت پول های کمکی دست به ایجاد موسسات  جعلی  زده و افراد خود را در ادارات ملل متحد جابجا می کنند.
اما مقامات امریکایی در این نشست گفتند که از کمک ها با شدت تمام نظارت صورت می گیرد تا طالبان نتوانند از آن منفعت ببرند.
ترمپ در این کنفرانس مطبوعاتی بار دیگر از نحوهٔ خروج توام با هرج و مرج نیروهای ایتلاف بین المللی به رهبری ایالات متحده از افغانستان انتقاد کرد.
رییس جمهور منتخب امریکا گفت   ما باید با وقار و قدرت از افغانستان بیرون می شدیم، نه اینکه مانند یک مشت احمق با ۱۳ کشته و شماری زیادی که به گونهٔ وحشتناکی زخمی شدند، بدون دست و پا، هیچ کسی هیچگاهی در مورد آن صحبت نمی کند.
نحوه بیرون آمدن آنها شرم آور بود و میلیاردها دالر تجهیزات نظامی کاملاً جدید را که من خریدم در دست افغان ها و به ویژه طالبان گذاشتند.
در جریان روند تخلیه و به تاریخ ۲۶ اگست ۲۰۲۱ در حملۀ انتحاری داعش در نزدیکی دروازۀ میدان هوایی بین المللی کابل ۱۳ نظامی امریکایی و ۱۷۰ غیرنظامی افغان کشته شدند.
این اظهارات رییس جمهور منتخب ایالات متحده فقط سه روز پس از آن بیان شد که شیر محمد عباس ستانکزی، معین سیاسی وزارت خارجۀ حکومت طالبان، با ستایش از ترمپ، گفت که حکومت این گروه می خواهد که با دراز کردن دست دوستی، در آینده روابط خوبی با ایالات متحده داشته باشد.
ستانکزی در مراسمی در خیمۀ لوی جرگه در کابل ترمپ را یک شخص  قاطع و با جرات  خواند و از او خواست که پالیسی های بایدن را در مورد افغانستان کنار گذاشته و پالیسی تازۀ را برای روابط با این گروه در پیش گیرد.
به گفتۀ ستانکزی، طالبان برای ۲۰ سال با ایالات متحدۀ امریکا در افغانستان جنگیدند، اما به گفتۀ او  دشمن همیشه، دشمن نمی ماند  و آنان در حال حاضر خواهان برقراری روابط خود با این کشور اند.
او از ترمپ خواست که سفارت ایالات متحده را در کابل بازگشایی کند و به مواد موافق نامه دوحه میان طالبان امریکا پابند بماند و افزود که ترمپ باید  تحریم ها بر افغانستان را بردارد،  به محدودیت ها  بر بانک های ما را پایان دهد، پول های امانت ما را آزاد کند، نام رهبران ما را از لست سیاه خود خارج کند و در امور داخلی افغانستان مداخله نکند.
ادارهٔ جو بایدن بار ها از خروج افغانستان دفاع کرده و رییس جمهور کنونی امریکا مکرراَ گفته که نمی خواست جنگ در افغانستان را به رییس جمهور بعدی ایالات متحده به میراث بگذارد.
در آخرین مورد،  انتونی بلینکن، وزیر خارجۀ ایالات متحده، به تاریخ ۱۱ دسمبر ۲۰۲۴ در کمیتۀ روابط خارجی مجلس نمایندگان کانگرس امریکا، در مورد خروج نظامیان امریکایی از افغانستان صبحت کرد و از تصمیم ادارهٔ بایدن در مورد خروج قوای امریکایی از افغانستان دفاع کرد.
مایکل مک کال، رییس این کمیته، در آغار جلسۀ گواهی دهی با اشاره به خروج  پرازهرج و مرج  امریکا از افغانستان گفت   این رویداد فاجعه بار سرآغاز یک سیاست ناکام خارجی بود که جهان را آتش زد.
این جلسه که در آن شماری از بستگان ۱۳ نظامی کشته شده در جریان روند تخلیه از افغانستان نیز حضور داشتند، به دلیل اعتراض و انتقاد شدید برخی شرکت کنندگان از بلینکن، که شماری از آنان عبارات اهانت آمیز را نیز به کار بردند، چندین بار مختل شد.
بلینکن در آغاز سخنرانی، رویش را به سمت بازماندگان سربازان کشته شدۀ امریکایی برگرداند و از آنان پوزش خواست.
سپس، او از عملکرد حکومت جو بایدن، رییس جمهور ایالات متحده در جریان روند تخلیه نظامی از افغانستان دفاع کرد.
وزیر خارجۀ ایالات متحده افزود که خروج ایالات متحده از افغانستان، فرصت را فراهم کرد تا واشنگتن بر چالش های دیگری چون چین و روسیه تمرکز کند و نیز این انتقاد جمهوریخواهان را رد کرد که گویا خروج  فاجعه بار  از افغانستان بر اعتبار ایالات متحده به عنوان متحد قابل اعتبار در سطح بین المللی ضربه زد.
او گفت که این معامله از قبل و در زمان حکومت دونالد ترمپ صورت گرفته بود و بدیل عملی دیگر برای آن وجود نداشت.
او گفت که اکثر پیامدهای خروج امریکا از افغانستان از معامله ای ناشی شد که میان حکومت ترمپ و طالبان عقد شده بود.
بلینکن افزود   رییس جمهور بایدن باید بین ختم جنگ یا تشدید آن یکی را انتخاب می کرد.
اگر او تعهدات سلف خود را دنبال نمی کرد، حملات بر نیروهای ما و متحدان از سر گرفته می شد و یورش طالبان بر شهرهای بزرگ کشور  افغانستان آغاز می شد.
بلینکن گفته های رییس جمهور بایدن را تکرار کرد و گفت که ایالات متحده پیش بینی نمی کرد که حکومت محمد اشرف غنی، رییس جمهور پیشین افغانستان با چنین سرعتی سقوط کند.
او گفت   ماپیش بینی کرده بودیم که کابل برای یک سال در دست حکومت افغانستان باقی خواهد ماند...وضعیت به سرعت بسیار زیادتر از آنچه که ما، به شمول استخبارات مان، پیش بینی کرده بودیم، متحول شد.
با این حال، وزیر خارجۀ ایالات متحده پذیرفت که امضای توافقنامۀ دوحه میان ایالات متحده و طالبان بر اعتبار حکومت غنی و روحیۀ نیروهای دفاعی و امنیتی افغانستان صدمه وارد کرد.
بلینکن با اشاره به گزارش کمیسیون بررسی جنگ افغانستان که قرار است در سال ۲۰۲۶ نشر شود، به قانونگذاران امریکایی گفت که این گزارش بهترین چشم انداز مستقل بر رویدداهای فاجعه بار تابستان ۲۰۲۱ خواهد بود.
کمیتۀ روابط خارجی مجلس نمایندگان کانگرس ایالات متحده در اواسط ماه سپتمبر با نشر گزارشی در مورد خروج نظامیان امریکایی از افغانستان، بار ملامت کاستی های این روند را به دوش حکومت جو بایدن انداخته و نقش دونالد ترمپ را در این روند اندک جلوه داد.
اما چند روز پس از نشر این گزارش، بایدن در سخنرانی در نشست سالانۀ مجمع عمومی سازمان ملل متحد گفت   این تصمیم دشوار اما درست بود.
چهار رییس جمهور امریکا با این تصمیم گیری روبرو شده بودند.
اما من مصمم بودم که آن را برای رییس جمهور پنجم واگذار نکنم.
در تهیه این مطلب از گزارش خبرگزاری اسوشیتدپرس کار گرفته شده است.
گروه
حکومت طالبان در افغانستان از چین خواسته است تا در زمینۀ تولید برق، به ویژه عصری سازی ماشین آلات تولید برق و تجهیز مراکز صحی با حکومت این گروه همکاری کند.
طالبان روز یکشنبه پنجم جنوری  ۱۶ جدی  در بیانیه ای گفته است که مولوی عبدالسلام حنفی، معاون ریاست الوزرای حکومت این گروه، در دیدار با جاو شینگ، سفیر چین در کابل، این درخواست را مطرح کرده است.
سفارت چین در کابل تا کنون در این مورد چیزی نگفته است.
بیانیۀ حکومت طالبان حاکی است که سفیر چین در دیدار با حنفی با اشاره به تقویت تجارت و سرمایه گذاری میان دو کشور گفته است که کشورش آمده است برای مهاجران عودت کنندۀ افغان سرپناه آماده کند.
جاو شینگ، به نقل از بیانیۀ طالبان، از آمادگی کشورش در بخش زراعت به ویژه ایجاد سردخانه ها، صحت و سروی و استخراج معادن با حکومت طالبان خبر داده است.
پیش از این، ادارۀ انکشافی ملل متحد در گزارشی از بحران بزرگ انرژی در افغانستان خبر داده و گفته بود که در حال حاضر تنها ۴۰درصد خانواده ها در افغانستان به برق دسترسی دارند.
در این گزارش آمده است که سکتور تولید برق در افغانستان با مشکلات بزرگ روبرو است، از جمله دسترسی بسیار محدود جمعیت روستانشین به برق و اتکای زیاد به برق وارداتی از کشورهای همسایه.
بر اساس آمار شرکت برق افغانستان، این کشور در حال حاضر، حدود ۱۴۰۰ میگاوات برق نیاز دارد که ۷۰ درصد آن را از اوزبیکستان، ترکمنستان، تاجیکستان و ایران وارد کرده و ۳۰ درصد دیگر از منابع داخلی آن تامین می شود.
افغانستان در سال ۲۰۲۲ مبلغ ۲۹۹ میلیون دالر را به خاطر برق وارداتی به کشورهای همسایه پرداخته بود.
بر اساس معلومات وزارت انرژی و آب حکومت طالبان، تنها شهر کابل در یک شبانه  روز به ۷۰۰ میگاوات برق نیاز دارد که در حال حاضر شرکت برق می تواند ۳۵۰ تا ۴۰۰ میگاوات آن را تامین کند.
چند ماه پیش، عبداللطیف منصور، سرپرست وزارت آب و انرژی حکومت طالبان گفته بود که هبت الله آخندزاده، رهبر این گروه حکم تولید برق را در بدل   استخراج   معادن صادر کرده است.
گروه
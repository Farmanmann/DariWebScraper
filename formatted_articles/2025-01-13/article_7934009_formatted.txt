بورد کرکت افغانستان امروز ۱۲ جنوری  ۲۲ جدی  فهرست ۱۵ نفری بازیکنان تیم ملی را برای جام قهرمانان اعلام کرد.
جام قهرمانان به تاریخ ۱۹ فبروری در پاکستان راه اندازی می شود و تیم افغانستان را در این جام، حشمت الله شهیدی رهبری خواهد کرد.
تیم ملی کرکت افغانستان پس از درخشش فوق العاده در جام جهانی رقابت های ۵۰ اووره سال ۲۰۲۳ و جام جهانی بازی های ۲۰ اوورهٔ سال گذشته، اکنون در جام قهرمانان حضور می یابد.
در این تورنمنت هشت تیم برتر جهان با هم رقابت می کنند.
برای افغانستان، برگشت ابراهیم زدران پس از مصدومیت سال گذشته، خبر بزرگ است.
او در جام قهرمانان در کنار رحمان الله گربز، رحمت شاه و صدیق الله اتل، قدمهٔ نخست و قدرتمند تیم افغانستان را تشکیل خواهد داد.
در قدمهٔ دوم بیتنگ، حشمت الله شهیدی، اکرام علی خیل، عظمت الله عمرزی، گلبدین نایب و محمد نبی عیسی خیل قرار دارند.
در بخش بالنگ، راشد خان، بازیکن نامدار دنیا، فضل الحق فاروقی، فرید ملک، نوید زدران، الله محمد غضنفر و نور احمد لکنوال، شامل اند.
بلال سمیع، درویش رسولی و ننگیال خروتی، در جمع بازیکنان احتیاط اند.
مجیب زدران که همواره عضو مهم تیم ملی افغانستان بوده در این تورنمنت حضور ندارد.
مقامات بورد کرکت افغانستان گفته اند که داکتر معالج مجیب پس از مصدومیت اش به وی مشوره داده است که در حال حاضر تنها بر بازی های ۲۰ اووره تمرکز کند، زیرا او هنوز هم به گونهٔ کامل صحت یاب نشده است.
پاکستان میزبان این جام، با هند، بنگله دیش و نیوزیلند در گروپ الف و افغانستان، انگلستان، افریقای جنوبی و آسترالیا در گروپ ب قرار گرفته اند.
افغانستان در رقابت نخست جام قهرمانان به تاریخ ۲۱ فبروری در مقابل افریقای جنوبی، به تاریخ ۲۶ فبروری در مقابل انگلستان و به تاریخ ۲۸ فبروری در مقابل آسترالیا قرار خواهد گرفت.
گروه
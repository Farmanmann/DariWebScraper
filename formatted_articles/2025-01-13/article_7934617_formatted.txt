ادارۀ ملی احصاییۀ و معلومات حکومت طالبان می گوید که از آغاز روند توزیع تذکرۀ الکترونیکی تا کنون، بیش از ۱۵ میلیون تذکره به شهروندان افغانستان در سراسر این کشور توزیع شده است.
این ادارۀ تحت کنترول طالبان روز یکشنبه ۱۳جنوری  ۲۴ جدی  در خبرنامه ای گفته است که تا کنون، نه میلیون و ۶۷هزار مرد و کم از کم پنج میلیون و ۹۵۲هزار زن تذکره دریافت کرده اند.
بر بنیاد معلومات طالبان، در این مدت بیشترین تذکرۀ الکترونیکی در کابل توزیع شده است.
به گفتۀ آنان، حدود شش میلیون و ۲۲۵هزار تذکرۀ الکترونیکی در کابل، بیش از یک میلیون در هرات و به همین ترتیب ۷۶۵هزار دیگر در ننگرهار توزیع شده است.
به گفتۀ ادارۀ ملی احصایۀ و معلومات، از مجموع تذکره های الکترونیکی توزیع شده، حدود نه میلیون آن، در بیشتر از سه سال حاکمیت طالبان توزیع شده است.
این اداره همچنان اضافه کرده است   در حال حاضر به  شمول کابل، ۷۳ مرکز توزیع تذکره الکترونیکی، آسان خدمت و یک تیم سیار توزیع تذکره الکترونیکی در داخل کشور و یک مرکز آسان خدمت در کشور امارات متحده عرب فعال بوده و همه روزه به متقاضیان زن و مرد خدمات ارایه می نماید.
طالبان گفته اند که تلاش دارند با ایجاد مراکز جدید در نقاط دوردست افغانستان، زمینۀ دریافت تذکره الکترونیکی را برای تمامی شهروندان افغانستان فراهم کنند.
محمد اشرف غنی، رییس جمهور پیشین افغانستان در ماه ثور ۱۳۹۷ خورشیدی با گرفتن تذکره الکترونیکی روند توزیع آن را آغاز کرد.
نخست قیمت یک تذکره الکترونیکی از سوی حکومت جمهوری ۱۰۰ افغانی تعیین شده بود، اما پس از روی کار آمدن دوباره حکومت طالبان نرخ تذکره نخست به ۳۰۰ افغانی و اکنون به ۵۰۰ افغانی رسیده است.
در حال حاضر تذکره الکترونیکی در مراکز در بدل ۵۰۰ افغانی و در اداره آسان خدمت در بدل ۷۰۰ افغانی به متقاضیان توزیع می شود.
شمار متقاضیان تذکره الکترونیکی در افغانستان در حالی افزایش یافته است که شمار افغان هایی که به خارج از این کشور سفر می کنند، پس از به قدرت رسیدن طالبان، به گونۀ بی سابقه افزایش یافته است.
ریاست عمومی پاسپورت حکومت طالبان به تاریخ ششم آگست ۲۰۲۴ با نشر خبرنامه ای گفته بود که در یک سال گذشته دو میلیون نفر پاسپورت جدید دریافت کرده اند.
گروه
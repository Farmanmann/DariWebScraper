میلیون ها زایر هندو از سراسر هند روز دوشنبه، ۱۳ جنوری  ۲۴ جدی ، در شهر پریاگ راج ایالت اتراپردیش گرد هم آمدند تا در مراسم مذهبی کومب میله شرکت کنند.
این مراسم که به عنوان یکی از بزرگترین تجمع مذهبی جهان شناخته می شود، برای شش هفته ادامه خواهد داشت و انتظار می رود حدود ۴۰۰ میلیون نفر در آن حضور یابند.
زایران در محل تقاطع دریای گنگا و جمنا گرد هم می آیند و غسل در این آب ها که مقدس پنداشته می شود، بخشی از این مراسم است.
شرمیلا دیوی، ۴۵ ساله، یکی از زایران، دربارۀ این تجربه گفت   این برای من مانند شنا کردن در شهد شیرین است.
همچنین، رینا رای، زن ۳۸ ساله که از ایالت مدهیاپردیش و از فاصلۀ هزار کیلومتری برای شرکت در این مراسم آمده است، اظهار داشت   شرکت نکردن در این تجمع برای من غیرممکن بود.
در طول مراسم، روحانیون با لباس های سنتی زرد در میان جمعیت حضور یافته و در دعاهای دسته جمعی با زایران همراهی می کنند.
زاران نیز هر روز هنگام طلوع آفتاب غسل کرده و با انجام ریاضت و کمک به نیازمندان، آیین های مذهبی خود را به جا می آورند.
این مراسم فرصتی برای تقویت اعتبار دولت هند به رهبری نرندرا مودی نیز محسوب می شود.
مودی این رویداد را  فرصت الهی  توصیف کرده و آن را نمادی از اتحاد و اخلاص مردم دانسته است.
برای مدیریت این جمعیت بزرگ، در سواحل دریای گنگا و جمنا، خیمه های بزرگ برپا شده و آشپزخانه های عمومی ایجاد شده است.
همچنان بیش از ۱۵۰ هزار تشناب سیار برای زایران فراهم شده است.
ویویک چترویدی، یکی از مسوولان این مراسم گفت   روزانه بین ۳۵۰ هزار تا ۴۰۰ هزار نفر در این مراسم حضور پیدا می کنند.
این مقیاس بی سابقه است.
بر اساس گزارش مقامات محلی، تنها در صبح روز اول مراسم، حدود شش میلیون نفر در دریا غسل کرده اند.
به گفتۀ برگزارکنندگان مراسم، تعداد شرکت کنندگان در این مراسم حتا از جمعیت کل امریکا و کانادا بیشتر است.
بر اساس احصاییه دولت هند که جمعیت بالغ بر ۱.۴ میلیارد نفر دارد، در مراسم مشابه سال ۲۰۱۹، ۲۴۰ میلیون نفر شرکت کرده بودند.
این مطلب بر اساس گزارش خبرگزاری های فرانس پرس و اسوشیتدپرس تهیه شده است.
گروه
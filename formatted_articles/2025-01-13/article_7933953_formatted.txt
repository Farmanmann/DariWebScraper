کارمندان اطفاییه در اطراف شهر لاس انجلس، ایالت کالیفورنیا، ایالات متحده، روز یکشنبه ۱۲ دسمبر  ۲۳ جدی  سرگرم مهار آتش سوزی گسترده ای هستند که به گفتهٔ مقام ها تا اکنون دست کم ۲۴ کشته برجای گذاشته است.
با وجود تلاش های هزاران کارمند اطفاییه که از زمین و هوا مشغول پاشیدن آب و مواد خاموش کننده بر شعله های سرکش هستند، آتش سوزی همچنان مهار نشده و به سمت شرق و شمال گسترش می یابد.
مقام ها هشدار داده اند که وزش باد در روزهای آینده می تواند به تشدید و گسترش بیشتر آتش دامن بزند.
تصاویر منتشر شده از مناطق آسیب دیده در روزهای اخیر، تنها خاکستر خانه ها، ساختمان ها و بدنهٔ موترهای سوخته را نشان می دهد و هیچ چیز دیگری در این مناطق باقی نمانده است.
ادارهٔ ملی هواشناسی ایالات متحده گفته است که یک محراق آتش سوزی که ابتدا از شهر ساحلی پلسیدز آغاز شد، اکنون مساحت ۲۳۶۰۰ جریب را احتوا کرده و آتش سوزی دیگر در شهر ایتون تا ساحهٔ ۱۴۰۰۰ جریب گسترش یافته است.
این رویداد بدترین آتش سوزی  در تاریخ شهر لاس انجلس خوانده شده است.
آمار رسمی نشان می دهد که بیش از ۱۲هزار ساختمان طعمهٔ آتش شده است و تلاش هزاران خانواده برای یافتن سرپناه جدید به مشکل کمبود خانهٔ کرایی که از قبل دامنگیر شهر لاس انجلس و شهرهای حومهٔ آن بود،  افزوده است.
خسارات ناشی از این آتش سوزی تا اکنون نزدیک به۱۵۰میلیارد دالر تخمین شده است.
همزمان با این، گزارش ها در مورد چپاول و تاراج شدن خانه ها و فروشگاه ها در ساحات آتش سوزی، مقام ها را به وضع قیود رفت و برگشت مجبور کرده و پوسته های تلاشی پولیس و گارد ملی در ساحه ایجاد شده است تا مانع ورود مردم عادی به ساحات دچار این فاجعه شوند.
اما این پوسته های تلاشی برای باشندگان اصلی محلاتی که دچار آتش سوزی است، درد سر ایجاد کرده و آنان برای ورود به محلات سوخته و احوال گیری از خانه های شان باید ساعت ها در صف منتظر بمانند تا به آنان اجازه داده شود.
برخی از باشندگان از مدیریت نادرست این وضعیت شکایت کرده اند و گفین نیوسم، والی کالیفورنیا، دستور تحقیقات گسترده را در پیوند به این رویداد صادر کرده است.
دونالد ترمپ، رییس جمهور منتخب ایالات متحده، مقام های ایالت کالیفورنیا را به  بی کفایتی  در انجام وظایف شان برای مهار کردن آتش سوزی متهم کرده است.
ترمپ در شبکهٔ اجتماعی تروث سوشل نگاشته است   آتش سوزی ها هنور هم در لاس  انجلس زبانه می کشد.
سیاستمداران بی کفایت نمی دانند که چگونه آن را خاموش کنند...این یکی از بدترین فاجعه ها در تاریخ کشور ما است.
تا کنون انگیزهٔ اصلی وقوع این آتش سوزی مشخص نشده است و مقام های ادارهٔ تحقیقات فدرال و دیگر نهادها سرگرم تحقیق در مورد تشخیص علت وقوع این رویداد اند.
گروه
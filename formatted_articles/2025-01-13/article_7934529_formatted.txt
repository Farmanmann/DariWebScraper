بنیامین نتنیاهو، صدراعظم اسراییل، روز یکشنبه ۱۲ جنوری  ۲۳ جدی  در تماس تیلفونی با جو بایدن، رییس  جمهور ایالات متحده، در مورد پیشرفت مذاکرات برای دستیابی به توافق آزادی گروگان ها در غزه معلومات تازه ارایه کرد.
قصر سفید نیز با نشر اعلامیه ای این تماس را تایید کرده و گفته است که رییس جمهور امریکا بر  نیاز فوری آتش بس در غزه و بازگشت گروگان ها تاکید کرد و خواهان افزایش کمک های بشردوستانه شد که بر اساس توافق انجام  شده، با توقف درگیری ها امکان پذیر خواهد بود.
دفتر نتنیاهو با نشر اعلامیه ای گفته است   صدراعظم در صحبت با رییس جمهور ایالات متحده در مورد پیشرفت های مذاکرات برای آزادی گروگان ها بحث کرد و وی را از ماموریتی که به تیم مذاکره  کننده در دوحه برای تسریع آزادی گروگان ها داده است، در جریان قرار داد.
رهبران دو کشور یک روز پس از آن با هم صحبت کردند که دفتر نتنیاهو اعلام کرد که اسراییل هیاتی متشکل از مقامات ارشد آن کشور را به منظور مذاکره به قطر اعزام می کند.
دفتر نتنیاهو روز یکشنبه به خبرگزاری فرانس پرس تایید کرد که این هیات شامل روسای موساد و شین بت می شود که وارد دوحه، پایتخت قطر، شده اند.
میانجی ها  قطر، مصر و ایالات متحده   از ماه ها به این سو برای دستیابی به توافقی جهت پایان جنگ تلاش کرده  اند.
این آخرین تلاش است که چند روز پیش از آغاز ریاست  جمهوری دونالد ترمپ در ۲۰ جنوری صورت می گیرد.
انجمن گروگان ها و خانواده های ناپدیدشدگان از این اعلامیه استقبال کرده و آن را  یک فرصت تاریخی برای تامین آزادی تمام عزیزان ما  خواند.
این انجمن روز شنبه با نشر اعلامیه ای گفت   هر اقدام ممکن را انجام بدهید و با توافقی بر گردید که آزادی همه گروگان ها تا آخرین گروگان را تضمین می کند.
مذاکرات غیرمستقیم میان اسراییل و گروه حماس هفته گذشته در قطر از سر گرفته شد.
جنگ در غزه پس از آن آغاز شد که گروه حماس به تاریخ هفتم اکتوبر سال گذشته بر اسراییل حمله کرد و به گفتهٔ مقامات اسراییلی حدود ۱۲۰۰ نفر را کشت که اکثریت شان غیرنظامیان بودند.
حماس در این حمله ۲۵۱ نفر را گروگان گرفت که از میان آنان ۱۰۱ نفر آنان هنوز هم در نزد حماس در اسارت به سر می برند.
اسراییل گفته است که از میان، ۳۴ نفر از گروگان ها ممکن جان باخته  باشند.
جو بایدن، رییس جمهور ایالات متحده که به تاریخ ۲۰ جنوری قصر سفید را ترک خواهد کرد، روز پنجشنبه گفت که  پیشرفت واقعی  در این مذاکرات صورت گرفته است.
ترمپ که جاگزین بایدن خواهد شد، به تاریخ دوم دسمبر هشدار داد که اگر حماس قبل از مراسم تحلیف وی گروگان ها را آزاد نکند، با پیامدهای سنگینی مواجه خواهد شد.
وزارت صحت غزه روز شنبه گفت که از آغاز عملیات نظامی اسراییل در غزه تا کنون شمار کشته  شدگان به ۴۶ هزار ۶۶۰ نفر رسیده است.
وزارت صحت غزه همچنین گفته است که در جریان جنگ که ۱۵ ماه از آن سپری می شود،  ۱۰۹ هزار ۵۷۱ نفر دیگر زخمی شده  اند.
گروه
سرپرست وزارت خارجۀ حکومت طالبان در دیدار با سفیر عربستان سعودی در کابل از آن کشور خواسته است که سهمیۀ شهروندان افغانستان برای اشتراک در مراسم حج و عمره را افزایش دهد.
ضیا احمد تکل، معاون سخنگوی وزارت خارجۀ حکومت طالبان گفته است متقی روز یکشنبه ۱۲ جنوری  ۲۳ جدی  در دیدار با فيصل طلق البقمی، سفیر عربستان در کابل بر ارایۀ خدمات قنسولی به شهروندان افغانستان مقیم عربستان سعودی تاکید کرد.
در حال حاضر، عربستان سعودی سهمیۀ زایران مراسم حج برای شهروندان افغانستان را حدود ۳۰هزار تعیین کرده است.
وزارت ارشاد، حج و اوقاف حکومت طالبان سال گذشته هزینۀ حج را برای یک نفر ۳۸۶۵ دالر امریکایی معادل ۲۷۷هزار افغانی تعیین کرده بود، اما بر اساس معلومات این وزارت هزینۀ حج برای زایران مسلمان شیعه ۵۰ دالر بیشتر بود.
به گفتۀ وزارت خارجۀ حکومت طالبان در این دیدار، سفیر عربستان سعودی در کابل گفته است که کشورش می خواهد از طریق حضور دپلوماتیک در افغانستان در بخش های مختلف به شهروندان این کشور کمک کند.
این در حالی است که عربستان سعودی به تاریخ ۲۲ دسمبر  دوم جدی  گفت که فعالیت های سفارت خود را در افغانستان از سر گرفته است.
این کشور پس از مسلط شدن مجدد طالبان در اگست ۲۰۲۱، فعالیت سفارت خود را در کابل متوقف کرده بود.
همچنان عربستان سعودی در ماه نومبر ۲۰۲۱ از آغاز مجدد خدمات قونسلی اش در کابل خبر داد و مرکز امداد و کمک های بشردوستانه ملک سلمان به توزیع کمک های بشری به نیازمندان در افغانستان ادامه داد.
این نهاد خیریه، در حال حاضر، علاوه بر کمک های بشری، در بخش های صحت، آموزش، تامین آب آشامیدنی و مصوونیت غذایی کمک می کند.
بر اساس معلومات طالبان، قرار است سفارت عربستان سعودی در کابل برای هزاران افغان که برای شرکت در مراسم حج و کار به آن کشور سفر می کنند، خدمات قنسولی ارایه کند.
در بیش از سه سال گذشته، از زمانی که طالبان بر افغانستان مسلط شدند، هیچ کشوری حکومت این گروه را به رسمیت نشناخته است.
با این حال، برخی کشورها، از جمله ایران، پاکستان، چین و روسیه، سفارتخانه ها و ماموریت های دپلوماتیک افغانستان را به دپلومات های منصوب شده از سوی طالبان واگذار کرده  اند.
در دور نخست حکمرانی طالبان بین سال های ۱۹۹۶ تا ۲۰۰۱، عربستان سعودی یکی از سه کشوری بود که حکومت طالبان را به رسمیت می شناخت.
پاکستان و امارات متحده عربی نیز حاکمیت دور نخست طالبان را به رسمیت شناخته بودند.
گروه
وزارت تجارت و صنایع حکومت طالبان از رشد معاملات تجاری افغانستان در سال ۲۰۲۴ میلادی خبر داده و گفته است که مجموع این معاملات به ۱۲ میلیارد و ۴۲۲ میلیون دالر می رسد.
این وزارت ناوقت روز یکشنبه پنجم جنوری  ۱۶ جدی  با فرستادن خبرنامه ای به رسانه ها گفت که افغانستان در این سال، حدود ۱.۸۰۳ میلیارد دالر صادرات داشته و واردات آن به حدود ده میلیارد و ۶۱۹ میلیون دالر رسیده است.
بر اساس معلومات وزارت تجارت و صنایع حکومت طالبان، در سال ۲۰۲۳، افغانستان حدود ۱.۸۸۴میلیارد دالر صادرات داشت و همچنان واردات آن به هفت میلیارد و ۷۱۰ میلیون دالر می رسید.
طالبان گفته اند که صادرات محصولات افغانستان در ۲۰۲۴ در مقایسه به سال گذشتۀ آن، حدود چهار درصد کاهش یافته، اما واردات کالاها به این کشور ۳۸ درصد افزایش را نشان می دهد.
این در حالی است که اخیراً بانک جهانی با نشر گزارشی گفته است که بر اساس بررسی های این نهاد، صادرات افغانستان از اول جنوری تا ماه سپتمبر امسال در مقایسه با زمان مشابه سال گذشته، ۱۴ درصد کاهش یافته است.
این بانک در گزارش خود، تغییرات در سیاست های تجاری پاکستان و افزایش مالیات بر میوه های تازه و محصولات زراعتی افغانستان را از عوامل عمدۀ کاهش صادرات این کشور عنوان کرده است.
بر اساس گزارش بانک جهانی، سطح صادرات افغانستان تا سپتمبر امسال، به ۹۲.۵ میلیون دالر می رسد که این مقدار کاهش ۱۴ درصدی را در مقایسه با زمان مشابۀ سال گذشته نشان می دهد.
وزارت تجارت و صنایع حکومت طالبان اضافه کرده است   با تمام چالش ها، آمار فعلی نشان می دهد که صادرات افغانستان از حالت نوسانات خارج شده و کم کم به ثبات می رسد.
به گفتۀ طالبان، صادرات محصولات افغانستان در سال گذشته میلادی به پاکستان و چین کاهش یافته، اما به ترکیه و هند افزایش چشم گیری داشته است.
وزارت تجارت و صنایع حکومت طالبان همچنان مدعی شده که یافته های آنان نشان می دهد که صادرات افغانستان در ۲۰۲۴، به ایران، قزاقستان، اوزبیکستان و امارات متحده عرب دو برابر افزایش یافته است.
بر بنیاد معلومات این گروه، پخته، انجنیر، کشمکش، گیاه هنگ و زغال سنگ از جمله اقلام برتر صادراتی افغانستان به کشورهای منطقه و جهان بوده است.
همچنان طالبان گفته اند که در جریان یک سال گذشته، بیشترین کالاهای تجاری از ایران، امارات متحدۀ عرب، پاکستان، چین، ترکمنستان و برخی از کشورهای دیگر به افغانستان وارد شده است.
این در حالی است که در تازه ترین مورد، بانک جهانی به تاریخ چهارم دسمبر  ۱۴ قوس  هشدار داد که اقتصاد افغانستان با وجود آنکه رشد اندک را نشان می دهد، با آیندهٔ نامعلوم و چالش های گسترده مواجه است.
این نهاد مالی جهانی در گزارشی زیر نام تجدید توسعۀ افغانسنتان  گفت که چالش های اقتصادی افغانستان شامل  محدودیت های مالی، عدم تعادل تجاری و ظرفیت محدود برای سرمایه گذاری عامه  است.
به گفتۀ بانک جهانی فکتور های مهم برای احیای دراز مدت اقتصاد شامل امکان مشارکت زنان در اقتصاد، حفظ ثبات نرخ و نوا و مقابله با کسرهای کلیدی سرمایه بشری   مانند آموزش و مراقبت های صحی  است.
بانک جهانی اضافه کرده است که تولیدات ناخالص داخلی افغانستان شاهد ۲.۷ در صد رشد بوده است، اما این رشد تنها حدود ۱۰ درصد خسارات اقتصادی گذشته را جبران می کند.
حکومت گروه طالبان که از بیش از سه سال به این سو در افغانستان حاکمیت دارد، در سطح بین المللی به رسمیت شناخته نشده و اقتصاد این کشور هنوز هم به گونهٔ گسترده منزوی باقی مانده است.
به دلیل مشکلات اقتصادی و افزایش سطح بیکاری، شماری زیادی از افغان ها زیر خط فقر زندگی می کنند.
گروه
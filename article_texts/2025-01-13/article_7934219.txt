جیمز دیوید ونس، معاون دونالد ترمپ، جمهور منتخب ایالات متحده، روز یکشنبه ۱۲ جنوری (۲۳ جدی) گفت افرادی که به تاریخ ششم جنوری ۲۰۲۱ حین یورش به ساختمان کانگرس امریکا دست به خشونت زدند، به "طور واضح" نباید عفو شوند.

ترمپ چند هفته پیش گفت که پس از احراز تصدی ریاست جمهوری به تاریخ ۲۰ جنوری ۲۰۲۵، به سرعت تلاش خواهد کرد تا اکثر کسانی را عفو کند که تلاش کردند برای جبران شکست وی در انتخابات ۲۰۲۰ مانع انتقال مسالمت‌آمیز قدرت شوند.

ونس در مصاحبه‌ای با تلویزیون فا کس نیوز تاکید کرد که موضوع عفو "بسیار ساده" است. او گفت افرادی که "مظاهرات مسالمت‌آمیز" انجام داده‌اند، باید عفو شوند، اما تاکید کرد: "اگر در آن روز مرتکب خشونت شده‌اید، واضح است که نباید عفو شوید."

بیش از ۱۵۰۰ نفر به اتهامات فدرال ناشی از محاصره ساختمان کانگرس ایالات متهم شده‌اند. این رویداد موجب زخمی شدن بیش از ۱۰۰ افسر پولیس شد.

صدها نفر که تنها به ورود غیرقانونی به ساختمان کانگرس اقدام کرده بودند، مجرم شناخته شده اند. اما شماری دیگر به جرایم جنایی جدی‌تر، از جمله لت و کوب افسران پولیس، متهم شده‌اند.

رهبران "نگهبانان سوگندخورده" یک گروه افراطی در ایالات متحده،‌ و "پسران مغرور"، یک گروه افراطی دست‌راستی امریکا، به دلیل توطیهٔ فتنه‌انگیز محکوم شده‌اند. سارنوالان این توطیه را اقدامی برای استفاده از خشونت به منظور جلوگیری از انتقال مسالمت‌آمیز قدرت از دونالد ترمپ جمهوریخواه به جو بایدن دموکرات توصیف کرده‌اند.

ونس درپاسخ به انتقاد حامیان شورشیان کانگرس که گفته بودند موضع او برای آزادی همه محکومان کافی نیست، گفت: "من سال‌هاست که از این افراد دفاع کرده‌ام."

ونس افزود: "این که رییس ‌جمهور بگوید هر پرونده‌ای را بررسی خواهد کرد (و من هم همین را می‌گویم) به معنای تغییر نظر نیست."

او در ادامه گفت: "به شما اطمینان می‌دهم که ما به فکر افرادی هستیم که ناعادلانه زندانی شده‌اند. بلی، این شامل کسانی می‌شود که تحریک شده‌اند و همچنین شامل کسانی است که محاکمه بدی داشته‌اند."

ترمپ در روز نخست یورش-ششم جنوری ۲۰۲۱- بر مقر کانگرس امریکا در جریان یک سخنرانی در نزدیکی قصر سفید از حامیان‌اش خواست تا با '' تمام قدرت بجنگند.'' پس از این سخنرانی، حامیان ترمپ به مقر کانگرس ایالات متحده یورش بردند تا مانع انتقال مسالمیت آمیز قدرت شوند.

ترمپ که هیچ گاهی شکست خود را در انتخابات ریاست جمهوری ۲۰۲۰ ایالات متحده نپذیرفته است، هر گونه خلاف کاری در پیوند به این انتخابات را رد و ادعا کرده است که تقلب و بی‌نظمی‌ها در روند رای‌دهی و شمارش آرا سبب شد که وی از تداوم ریاست جمهوری برای دور دوم باز داشته شود.

ترمپ پس از آنکه در انتخابات ۲۰۲۰ بازنده شد، با چندین اتهام جنایی از جمله تلاش غیرقانونی برای نفوذ در انتخابات متهم و در محکمه حضور یافت. همچنان یک محکمه در نیویارک ترمپ را به ۳۴ فقرهٔ اتهام جنایی مقصر شناخت.

اما محکمهٔ عالی ایالات متحده به تاریخ اول جولای سال روان میلادی حکم کرد که ترمپ به خاطر هر گونه اقدام رسمی که برای جبران شکست وی در انتخابات ۲۰۲۰ در حال تصدی ریاست جمهوری انجام داده است،‌ از پیگرد معاف است، اما در خصوص اقدامات غیررسمی معافیت ندارد.

در تهیهٔ این گزارش از خبرگزاری اسو شیتد پرس و فرانس پرس استفاده شده است .

گروه
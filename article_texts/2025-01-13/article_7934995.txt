ادارۀ استخبارات کوریای جنوبی روز دوشنبه ۱۳ جنوری (۲۴ جدی) در یک جلسۀ پشت درهای بسته به قانون‌گذاران آن کشور گفته است که حدود ۳۰۰ سرباز کوریای شمالی در جنگ روسیه در اوکراین کشته و ۲۷۰۰ سرباز دیگر این کشور در این جنگ زخمی شده اند.

ادارۀ استخبارات ملی کوریای جنوبی گفته است که در جریان بازجویی چندین نظامی کوریای شمالی که توسط سربازان اوکراینی اسیر شده اند، ماموران کوریای جنوبی نیز حضور داشته اند.

چند روز پیش ولادمیر زیلینسکی، رییس جمهور اوکراین، گفت که دو سرباز کوریای شمالی در جنگ در ساحۀ کورسک روسیه توسط نظامیان اوکراینی اسیر شده اند.

زیلینسکی روز یکشنبه ۱۲ جنوری (۲۳ جدی) گفت که کیف آماده است تا دو سرباز کوریای شمالی را به پیونگ یانگ تسلیم بدهد، مشروط بر اینکه تبادل آنان، کیم جونگ اون، رهبر کوریای شمالی رهایی اوکراینی‌های اسیر در روسیه را تسهیل کند.

بر اساس ارزیابی‌های اوکراین و متحدان غربی آن،‌ نزدیک به ۱۲هزار نیروی کوریای شمالی، متحد روسیه، برای حمایت از نیروهای مسکو در ساحۀ کورسک مستقر شده است. روسیه حضور آنان را نه تایید و نه رد کرده است.

زیلینسکی همچنین ادعا کرده است که نیروهای روسیه و کوریای شمالی متحمل تلفات سنگین شده‌اند. او سه هفته پیش گفت که بیش از ۳۰۰۰ سرباز کوریای شمالی در جریان درگیری‌ها در روسیه کشته یا زخمی شده اند.

روسیه و کوریای شمالی سال گذشته پیمان دفاعی را امضا کردند. این سند هر دو دولت را موظف می‌کند تا در صورت حمله بر هر کدام آن، جانب مقابل بدون تاخیر کمک‌های نظامی را به کشور تحت حمله فراهم کند و به گونهٔ‌ مشترک با تعزیرات غرب مخالفت کنند.

در یک رویداد دیگر، اردوی اوکراین روز دوشنبه گفت که روسیه در حملات شب‌هنگام بر ساحات مختلف اوکراین به شمول شهر کیف، ۱۱۰ طیارۀ بی‌سرنشین (درون) تهاجمی را پرتاب کرد که ۷۸ آن توسط نیروهای اوکراینی منهدم شدند.

از سوی دیگر، وزارت دفاع روسیه گفته است که نظامیان روسی شش درون پرتاب شده از اوکراین را در ساحۀ ورونیژ و یک یک درون دیگر را در شهرهای بلگورود و بریانسک منهدم کرده اند.

گروه
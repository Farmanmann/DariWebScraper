ایران و قدرت‌های اروپایی روز دوشنبه ۱۳ جنوری (۲۴ جدی) درست یک هفته پیش از مراسم تحلیف دونالد ترمپ، رییس جمهور منتخب ایالات متحده، در مورد برنامۀ هسته‌ای تهران در ژنیو گفتگو کردند.

در کمتر از دو ماه گذشته، این دومین بار است که مقام‌های ایرانی و سه قدرت اروپایی – بریتانیا، فرانسه و آلمان – در مورد برنامۀ هسته‌ای تهران گفتگو می‌کنند.

این گفتگو بسیار محرمانه بوده و جزییات اندکی در مورد مسایل مورد بحث و محل برگزاری آن نشر شده است.

ایرنا، خبرگزاری دولتی ایران، گزارش داده است که مجید تخت‌روانچی، معاون سیاسی وزارت خارجۀ ایران، شام دوشنبه با نمایندگان بریتانیا، فرانسه و آلمان دیدار کرد.

ایرنا بدون ارایۀ جزییات گفته است که این گفتگوها "به بررسی آخرین تحولات دوجانبه، مسایل منطقه‌ای، برنامه هسته‌ای ایران و رفع تحریم‌ها اختصاص داشت".

پیش از این نشست، وزارت خارجۀ آلمان به خبرگزاری فرانس‌پرس گفته بود که این گفتگوها "مذاکره نیست" و به همین ترتیب ایران نیز آن را مشورتی خوانده است.

کاظم غریب‌آبادی، معاون حقوقی و بین‌الملل وزارت امور خارجۀ ایران که همراه با تخت‌روانچی، ریاست هیات ایران را به عهده داشت، پس از پایان نشست روز دوشنبه گفت: "ما قاطعانه به پیگیری منافع مردم خود متعهد هستیم، و ترجیح ما مسیر گفت‌وگو و تعامل است."

غریب‌آبادی گفته است که این گفتگوها در آیندۀ نزدیک ادامه خواهد یافت و به گفتۀ وی قدرت‌های اروپایی نیز به ادامۀ این تماس‌ها مایل اند.

قرار است این گفتگوها روز سه شنبه نیز ادامه یابد و به گزارش خبرگزاری ایسنای ایران، تخت‌روانچی روز سه شنبه با اندیک مورا، رییس دفتر جوسیپ بوریل، رییس پالیسی خارجی اتحادیه اروپا، دیدار جداگانه خواهد داشت.

گفتگوها در مورد برنامۀ هسته‌ای ایران در حالی با قدرت‌های اروپایی جریان دارد که قرار است تا یک هفتۀ دیگر، دونالد ترمپ به صفت رییس جمهور جدید ایالات متحده قدرت را در دست گیرد.

ترمپ در ماه می ۲۰۱۸ و در دور نخست ریاست جمهوری خود به صورت یکجانبه از توافق هسته‌‌ای ایران بیرون شد و به تدریج تعزیرات شدید را بار دیگر بر تهران وضع کرد.

بر اساس این توافق که در سال ۲۰۱۵ میان ایران و پنج عضو دایم شورای امنیت ملل متحد به اضافۀ آلمان امضا شده بود، ایران برنامهٔ هسته‌ای‌اش را محدود کرد و قرار بود در ازای آن تعزیرات اقتصادی، بر آن کشور رفع شود.

با بیرون شدن ایالات متحده از این توافق، ایران نیز تعهداتش را زیر پا کرد و به غنی سازی یورانیم پرداخت.

گروه
برخی از آوازخوانان افغان مقیم در خیبرپشتونخوا، بلوچستان و برخی از ایالت‌های دیگر پاکستان می‌گویند که با مشکلات زیاد اقتصادی روبرو اند و از ادارهٔ آموزشی، علمی و فرهنگی ملل متحد (یونسکو) خواهان کمک شده اند.

این هنرمندان پس از تسلط دوبارهٔ طالبان بر افغانستان و وضع محدودیت‌های گسترده‌ بر آزادی‌های مدنی و ممنوعیت موسیقی، به پاکستان پناه بردند.

باقی قره‎‌باغی، آوازخوان افغان که در شهر کویتۀ پاکستان زندگی می‌کند، گفت که در این شهر و برخی از مناطق دیگر کم از کم ۱۵۰ آوازخوان حضور دارند که همه با مشکلات شدید اقتصادی مواجه اند.

قره‎‌باغی افزود: "ما از سازمان ملل متحد و یونسکو درخواست می‌کنیم که به خاطر بشریت و هنر، ما را کمک کنند و پروژه‌هایی را برای هنرمندان در این‌جا راه اندازی کنند که هم هنر و فرهنگ ما حفظ شود و هم مشکلات مالی ما برطرف شود."

قره‎‌باغی افزود که در حال حاضر بسیاری از هنرمندان افغان مقیم بلوچستان و خیبرپشتونخوا به دلیل نداشتن اسناد قانونی قادر به انجام فعالیت‌های هنری خود نیستند و به همین دلیل نمی‌توانند برنامه‌های موسیقی را برگزار کنند.

زرولی افغان پسر شاه ولی، هنرمند مشهور موسیقی افغانستان که در پاکستان به سر می‌برد، به صدای امریکا گفت که طالبان نه تنها موسیقی را در این کشور ممنوع کرده اند، بلکه پس از تسلط دوبارۀ آنان این کشور مکان مصوون برای آوازخوانان و هنرمندان نیست.

افغان روز شنبه ۱۱ جنوری (۲۲ حوت) به صدای امریکا گفت: "چشمان ما به سازمان یونسکو دوخته شده تا در این‌جا کنسرت‌های هنری را برای آوازخوانان مطابق به منشور خود برگزار کند و برای حمایت از هنرمندان گام‌های اساسی را بردارد."

به گفتۀ وی، هنرمندان به ویژه آوازخوانان بدون از هنر خود، دیگر کاری را انجام داده نمی‌توانند.

زرولی افغان ضمن قدردانی از انجمن هنرمندان خیبرپشتونخوا گفت که آوازخوانان پاکستانی برای حل مشکلات آنان تلاش‌های زیادی را انجام داده اند.

در این حال، راشد خان، آوازخوان و رییس انجمن هنری خیبرپشتونخوا به صدای امریکا گفت که هرچند کمک‌های مالی و حقوقی را به آوازخوانان افغان در این ایالت انجام داده اند، اما به دلیل چالش‌های فراوان، آنان توان رسیدگی به تمامی مشکلات آنان را ندارند.

راشد خان افزون: "حدود ۳۰۰ هنرمند افغان در ایالت ما زندگی می‌کنند که به دلیل بیکاری، بسیاری از آنها نه تنها با دشواری‌های شدید اقتصادی مواجه هستند، بلکه آنان مورد آزار و اذیت پولیس نیز قرار می گیرند."

این در حالی است که یک محکمه عالی در پاکستان به تاریخ ۱۰ جنوری (۲۱ جدی) مقامات این کشور را از اخراج اجباری نوازندگان و آواز خوانان افغان تا زمان حل پرونده‌های پناهندگی آنها در دو ماه آینده منع کرد.

یک گروه ۱۵۰ نفری هنرمندان افغان دادخواستی را علیه اخراج شان در ایالت شمال غربی خیبر پشتونخواه آغاز کردند و استدلال می‌کنند که در صورت بازگشت به افغانستان، در معرض آزار و اذیت قرار خواهند گرفت.

در این حکم آمده است: "تا فیصله نهایی، این درخواست‌دهندگان نباید از قلمرو [پاکستان] اخراج شوند و نه هم مجبور به ترک پاکستان و بازگشت به کشور آبایی‌شان افغانستان شوند."

حکومت پاکستان در نومبر سال گذشته، روند خروج مهاجران افغان فاقد اسناد را آغاز کرد و این روند هنوز هم ادامه دارد.

محکمه دستور داد که وزارت داخله پاکستان به درخواست کنندگان اجازه دهد تا پس از دوماه نیز در این کشور باقی بمانند و در صورتی که دولت نتواند قضایای آنها را در جریان ۶۰ روز حل کند و برای یک تصمیم قطعی نیاز به وقت اضافی داشته باشد.

بر اساس آمار ملل متحد ۱.۳ میلیون افغان مقیم پاکستان منحیث مهاجر ثبت نام شده‌‌ و نزدیک به ۹۰۰ افغان دیگر کارت هویت شهروندی افغانستان را دارند. ملل متحد تخمین زده است که ۱.۵ میلیون افغان دیگر بدون هیچ گونه مدارک معتبر اقامت، در پاکستان به سر می‌برند. اما مقام‌های پاکستانی ادعا دارند که شمار مجموعی افغان‌های مقیم آن کشور – به شمول کسانیکه مدارک اقامت ندارند – به بیش از چهار میلیون نفر می‌رسد.

گروه
مقام‌های روسیه گفته اند که افغانستان در سال ۲۰۲۴ یکی از بزرگترین کشورهای وارد‌کنندۀ آرد گندم این کشور بوده که به گفتۀ آنان، طالبان در این سال به ارزش ۸۰ میلیون دالر آرد گندم از مسکو خریداری کرده اند.

تاس، خبرگزاری روسیه، ناوقت روز جمعه ۱۱ جنوری (۲۱ جدی) به نقل از اداره مرکزی زراعت روسیه گفته است که این کشور در سال گذشته میلادی به ارزش ۳۰۰ میلیون دالر آرد گندم به کشورهای خارجی فروخته که از این میان، افغانستان یکی بزرگترین خریداران آن بوده است.

بر اساس معلومات این اداره، صادرات گندم روسیه به بازارهای خارجی در سال گذشته میلادی رشد چشم‌گیری داشته و در مقایسۀ با سال گذشته آن، هفت درصد افزایش را نشان می‌دهد.

افغانستان سالانه تا حدود هفت میلیون متریک تن گندم نیاز دارد، اما بین ۶۰ تا ۷۰ درصد آن در داخل تولید می‌شود و متباقی آن را از سایر کشورها وارد می‌کند.

در این گزارش آمده است: "بر اساس برآوردهای ابتدایی، در ۱۲ ماه سال ۲۰۲۴ میلادی به ارزش ۸۰ میلیون دالر آرد به [افغانستان] تحویل داده شده است که در مقایسه با سال ۲۰۲۳، دو برابر افزایش یافته است."

مقام‌های روسیه گفته اند که چین در سال گذشته نیز به یکی از کشورهای عمدۀ واردکنندۀ آرد گندم این کشور پیوسته است. همچنان در این گزارش ترکمنستان به عنوان سومین کشور بزرگ واردکنندۀ آرد از روسیه بوده است.

بر بنیاد معلومات مقام‌های روسیه، واردات آردم گندم در ۲۰۲۴ به ایران نیز ۱۸ برابر افزایش را نشان می‌دهد و این کشور یکی از بزرگترین کشورهای خریدار آرد گندم در این سال بوده است.

این در حالی است که پیش از این، وزارت زراعت، آبیاری و مالداری حکومت طالبان گفته بود که امسال ۲.۱۴ میلیون هکتار زمین در افغانستان گندم کشت شده که به دلیل باران‌های بهاری حاصلات گندم در مقایسه با سال گذشته ۱۳ درصد افزایش خواهد یافت.

مصباح‌الدین مستعین، سخنگوی این وزارت به تاریخ ۱۵ جولای سال گذشته میلادی گفت که گفت که اگرچه روند برداشت گندم هنوز ادامه دارد، اما این وزارت در سال ۱۴۰۳ خورشیدی برداشت پنج میلیون تن گندم در افغانستان را تخمین زده است.

به گفتۀ مستعین، در مجموع حاصلات گندم نسبت به سال گذشته، پنج میلیون تن بیشتر خواهد بود.

اداره ملی احصاییه و معلومات حکومت طالبان سال گذشته گفته بود که ۴.۳ میلیون متریک تن گندم از کشت‌زارهای للمی و آبی برداشت شد. بر اساس یافته‌های این اداره، سال گذشته در مجموع ۲.۰۲ میلیون هکتار زمین گندم کشت شد که از این میان ۱.۳۴ میلیون هکتار آن آبی و ۶۸۰ هزار هکتار دیگر آن للمی بود.

شبکه سیستم‌های هشدار اولیه قحطی با نشر گزارشی زیر نام "چشم‌انداز امنیت غذایی افغانستان جون ۲۰۲۴ تا جنوری ۲۰۲۵" گفته است که برداشت گندم دسترسی به غذا را در افغانستان به ویژه در مناطق روستایی این کشور بهبود می‌بخشد.

سازمان ملل متحد گفته است که افغانستان در میان شش کشور جهان قرار دارد که با اثرات شدید تغییرات اقلیمی مواجه است. به گفتۀ این سازمان خشکسالی مداوم سه سال اخیر در این کشور خسارات زیادی به بخش زراعت وارد کرده است.

با این حال، ممنوعیت کشت کوکنار از سوی طالبان در اپریل ۲۰۲۲ نیز باعث شد تا دهقانان به کشت گندم روی بیاورند. بر اساس گزارش نهادهای بین‌المللی، دهقانان در بسیاری از ولایات جنوبی افغانستان که قبلاً کوکنار کشت می‌کردند، اکنون گندم و پنبه می‌کارند.

گروه
رسانه‌های دولتی لبنان روز یکشنبه ۱۲ جنوری (۲۳ جدی) گزارش دادند که اسراییل حملات هوایی را بر مواضع حزب‌الله در جنوب و شرق آن کشور انجام داده است.

اردوی اسراییل نیز ضمن تایید این حملات گفته است که حملات شامل هدف قرار دادن یک مسیر قاچاق سلاح برای حزب‌الله در امتداد سرحد سوریه و لبنان می‌شود.

حملات هوایی اسراییل ، آتش‌بس شکننده میان اسراییل و تندروان حزب‌ا‌لله تحت حمایت ایران را بیشتر زیر فشار قرار می‌دهد. اسراییل و حزب‌الله لبنان به تاریخ ۲۷ نومبر ۲۰۲۴ روی یک آتش‌بس توافق کردند.

خبرگزاری ملی لبنان گزارش داده است که طیاره‌های جنگی اسراییل ساحاتی را در حومه جنتا واقع در شرق بعلبک و همچنین ساحات نزدیک نبطیه در جنوب این کشور هدف قرار داده‌اند. تا حالا گزارشی از تلفات احتمالی این حملات منتشر نشده است.

اردوی اسراییل گفته است که شماری از اهدافی را که ناظران آتش‌بس به‌ عنوان تهدید معرفی کرده بود، هدف قرار داده است.

نظامیان اسراییل با نشر اعلامیه‌ای گفته‌اند:‌ "یک سایت پرتاب راکت،‌ یک پایگاه نظامی و یک مسیر در امتداد مرز سوریه و لبنان که برای قاچاق سلاح به حزب‌الله استفاده می‌شد، در میان این اهداف شامل بودند."

این حملات تنها دو هفته پیش از انقضای آتش‌بسی انجام می‌شود که اسراییل و حزب‌الله لبنان بر آن توافق کرده و قرار است به تاریخ ۲۶ جنوری ۲۰۲۵ پایان یابد، هرچند دو طرف، یکدیگر را به نقض توافق آتش‌بس متهم می‌کنند.

اما اردوی اسراییل با نشر اعلامیه‌ای گفته است که "بر اساس تفاهمات آتش‌بس" عمل می‌کند. بر اساس این توافق ، حزب‌الله قرار است است زیرساخت‌های نظامی باقی‌ماندۀ خود را در جنوب لبنان از بین ببرد و نیروهای خود را به شمال دریای لیتانی، در حدود ۳۰ کیلومتری از مرز، عقب‌نشینی دهد.

نیروهای موقت حافظ صلح ملل متحد در لبنان به تاریخ چهارم جنوری سال روان میلادی،اسراییل را به "نقض آشکار" قطعنامه ۲۰۰۶ شورای امنیت که اساس آتش‌بس اسراییل با حزب‌الله است، متهم کردند.

نیروهای حافظ صلح که مسوولیت نظارت بر اجرای آتش‌بس را نیز بر عهده دارند از "تمام طرف‌ها خواسته اند تا از هر اقدامی، از جمله تخریب اموال و زیربناهای غیرنظامی که می‌تواند توقف خشونت‌ها را به خطر بیندازد، اجتناب کنند."

بر اساس توافق میان اسراییل و لبنان، تا اخیر ماه جنوری نیروهای اسراییلی باید از جنوب لبنان عقب نشینی کرده و همزمان نیروهای نظامی و امنیتی لبنان در این ساحات مستقر شوند.

بر اساس مفاد این آتش بس، اردوی لبنان و نیروهای حافظ صلح ملل متحد باید به یگانه نیروی مسلح در جنوب لبنان تبدیل شوند، جاییکه حزب‌الله از مدت‌ها قبل بر آن تسلط داشته است.

اسراییل در خلال آتش‌بس چندین بار بر مواضع حزب‌الله حمله کرده و گفته است که این اقدامات را برای اجرای مفاد آتش‌بس انجام می‌دهد و هدف آن مقابله با نیروها یا پایگاه‌هایی است که شرایط توافق را نقض می‌کنند. وزارت صحت لبنان گزارش داده است که حملات هوایی اسراییل در جنوب لبنان روز جمعه سبب کشته شدن پنج نفر شد. اردوی اسراییل نیز اعلام کرد که یک لاری حامل تسلیحات متعلق به حزب‌الله را هدف قرار داده است.

در تهیهٔ این گزارش از خبرگزاری فرانس پرس استفاده شده است.

گروه
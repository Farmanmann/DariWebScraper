خبرگزاری رویترز روز دوشنبه ۱۳ جنوری (۲۴جدی) به نقل از یک مقام آگاه گزارش داد که مذاکره‌کنندگان اسراییلی و حماس، پیش‌نویس نهایی توافق آتش‌بس در غزه را از قطر دریافت کرده‌اند.

این مقام به رویترز گفت که این پیش‌نویس در پی پیشرفت‌های شب گذشته با حضور برت مک‌گورک، نماینده جو بایدن، رییس جمهور امریکا و استیو ویتکاف، نماینده دونالد ترمپ، رییس جمهور منتخب امریکا، تهیه و به طرف‌های اسراییلی و حماس ارایه شده است و شروط آتش‌بس و آزادی گروگان‌ها را مشخص می‌کند.

علاوه بر این دو دپلومات ارشد امریکایی، روسای سازمان‌های استخباراتی موساد و شین‌بت اسراییل و همچنین صدراعظم قطر، و رییس ادارۀ استخبارات مصر در مذاکرات جاری در قطر حضور دارند.

منبع رویترز پیش‌نویس ارایه‌شده به طرف‌های اسراییلی و حماس را نتیجۀ تلاش‌های فشردۀ شبانه خواند و افزود که "۲۴ ساعت آینده برای رسیدن به توافق سرنوشت‌ساز خواهد بود."

رادیو کان اسراییل در گزارشی تایید کرد که مذاکره‌کنندگان اسراییل و حماس پیش‌نویس نهایی آتش‌بس را دریافت کرده‌اند و مقام‌های اسراییل در جریان مفاد این پیش‌نویس قرار گرفته‌اند.

رویترز به نقل از یک مقام ارشد اسراییلی گزارش داد که در صورت موافقت حماس با این پیش‌نویس، می‌توان در روزهای آینده به توافق رسید.

حماس نیز تایید کرد که پیش‌نویس آتش‌بس را دریافت کرده و یک مقام این گروه در گفت‌وگویی با رویترز آن را "بسیار امیدوارکننده" توصیف کرد.

انتشار خبر پیشرفت در مذاکرات و ارایه پیش‌نویس نهایی توافق به اسراییل و حماس یک روز پس از گفتگوی تیلفونی بایدن و نتنیاهو صورت می‌گیرد.

بایدن در این تماس تلیفونی بر لزوم برقراری فوری آتش‌بس در غزه و بازگشت گروگان‌های ربوده‌شده توسط حماس تاکید کرد.

در همین ارتباط، مایک والتز، گزینه دونالد ترمپ برای پست مشاور امنیت ملی، روز یکشنبه گفت که ترمپ دربارۀ به نتیجه رسیدن مذاکرات تا پیش از مراسم تحلیف خود در روز ۲۰ جنوری، جدی است.

به گفته او، تاخیر در آزادی گروگان‌ها، حماس را با توافق‌های "بدتر" مواجه می‌کند و تداوم "این نوع دپلوماسی گروگان‌گیری" موجب بروز "آشوب تمام‌عیار در شرق میانه" خواهد شد.

ترمپ روز سه‌شنبه ۱۸ جدی، در اظهارنظری مشابه تاکید کرده بود که اگر حدود ۱۰۰ گروگان باقی‌مانده که از حمله تروریستی حماس به اسراییل در اکتوبر سال ۲۰۲۳در اسارت هستند، تا پیش از مراسم تحلیف او آزاد نشوند، "آشوب تمام‌عیار در شرق میانه" به وقوع خواهد پیوست.

تندروان گروه حماس در هفتم اکتوبر سال گذشته بر اسراییل حمله کردند که به گفتهٔ مقامات اسراییلی ۱۲۰۸ نفر را کشته و کم و بیش ۲۵۰ نفر دیگر را گروگان گرفتند.

به دنبال حملۀ گروه حماس، نظامیان اسراییلی حملات انتقامجویانه را بر غزه آغاز کردند.

وزارت صحت غزه گفته است که تا کنون بیش از ۴۵۷۰۰ نفر در اثر حملات هوایی و زمینی اسراییل در غزه کشته، ده‌ها هزار نفر دیگر زخمی و تقریباً تمام جمعیت ۲.۳ میلیونی غزه آواره و بخش اعظم غزه به ویرانه مبدل شده است.

بر اساس اطلاعات ارایه شده از سوی اسراییل، هنوز ۹۴ تن از گروگان‌ها در اسارت حماس هستند و کم از کم ۳۴ نفر آنان جان شان را از دست داده‌اند.

گروه
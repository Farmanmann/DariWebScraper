وزارت صحت عامۀ حکومت طالبان می‌گوید که از آغاز زمستان امسال تا اکنون، کم از کم ۲۴ نفر در سراسر افغانستان در نتیجۀ تسمم با گاز کاربن مونوکساید جان‌ باخته اند.

شرافت زمان امرخیل، سخنگوی این وزارت ناوقت شنبه ۱۱ جنوری (۲۲ جدی) با فرستادن پیامی به خبرنگاران گفت که در میان جان باختگان ناشی از گازگرفتگی نه زن شامل است.

امرخیل افزود: "از آغاز زمستان امسال تاکنون تقریباً ۸۹۴ تن از هموطنان ما به دلیل گازگرفتگی و یا مسمومیت با گاز کاربن مونوکساید به مراکز صحی انتقال داده شده اند."

سخنگوی وزارت صحت عامۀ حکومت طالبان از شهروندان افغانستان خواسته است که در هنگام استفاده از بخاری‌های گازی از احتیاط کار بگیرند.

این در حالی است که با آغاز فصل سرما در کابل و اکثر ولایات دیگر، پرچاوی‌های برق بیشتر شده و به همین دلیل مردم بیشتر برای گرم کردن منازل شان، از بخاری‌های گازی استفاده می‌کنند.

همچنان آنان به دلیل نرخ بلند چوب، از زغال سنگ تصفیه ‌ناشده برای گرم کردن خانه‌ها استفاده می‌کنند که در برخی مواقع این کار، سبب گازگرفتگی و مرگ می‌شود.

این در حالی است که اخیراً برخی از رسانه‌های محلی افغانستان گزارش دادند که در نتیجۀ تسمم با گاز کاربن مونواکساید در ولایت خوست، کم از کم پنج عضو یک خانواده جان باختند.

منابع محلی در خوست گفتند که این خانواده از ولایت پکتیکا برای درمان به خوست رفته بودند.

گروه
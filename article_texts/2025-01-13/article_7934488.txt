ولادمیر زیلینسکی، رییس جمهور اوکراین، روز یکشنبه ۱۲ جنوری (۲۳ جدی) گفت که کیف آماده است تا دو سرباز کوریای شمالی را به پیونگ یانگ تسلیم بدهد، مشروط بر اینکه تبادل آنان، رهایی اوکراینی‌های اسیر در روسیه را تسهیل کند.

زیلینسکی در شبکۀ اجتماعی ایکس نوشته است: "علاوه بر نخستین سربازان اسیر شده کوریای شمالی، بدون شک در آینده سربازان بیشتری به اسارت در خواهند آمد. این تنها موضوع زمان است که نیروهای ما، موفق به دستگیری دیگران شوند."

زیلینسکی روز شنبه گفت که اوکراین دو شهروند کوریای شمالی را در ساحهٔ کورسک روسیه اسیر کرده است. این نخستین بار است که سربازان کوریای شمالی که در کنار نظامیان روسیه علیه اوکراین می‌جنگند، از سوی نظامیان اوکراینی اسیر شده اند.

بر اساس ارزیابی‌های اوکراین و متحدان غربی آن،‌ نزدیک به ۱۱هزار نیروی کوریای شمالی، متحد روسیه، برای حمایت از نیروهای مسکو در ساحۀ کورسک مستقر شده است. روسیه حضور آنان را نه تایید و نه رد کرده است.

زیلینسکی همچنین ادعا کرده است که نیروهای روسیه و کوریای شمالی متحمل تلفات سنگین شده‌اند، اما آمار دقیق تلفات آنان را ارایه نکرد.

رییس جمهور اوکراین در مورد آمادگی کشورش برای تحویلدهی دو سرباز کوریای شمالی گفت:‌ "اوکراین آماده است تا سربازان کیم جونگ اون را به او تحویل بدهد، مشروط بر این که او بتواند تبادل آنان را با سربازان اوکراینی که در روسیه اسیر هستند، سازماندهی کند."

رییس جمهور زیلینسکی ویدیوی کوتاهی منتشر کرد که در آن جریان بازجویی از دو مردی نشان داده می‌شود که به عنوان سربازان کوریای شمالی معرفی شده اند. یکی از این دو مرد، روی تخت دراز کشیده و مرد دیگر که دستان‌اش با بنداژ پیچانده شده، نشسته است.

یکی از این افراد از طریق ترجمان گفت که نمی‌دانست علیه اوکراین می‌جنگد و به او گفته شده بود که در حال تمرین است. او گفت که در طول حمله در پناهگاهی پنهان شده بود و چند روز بعد پیدا شد.

او افزود که اگر برایش دستور داده شود که به کوریای شمالی برگردد، این کار را انجام خواهد داد، اما اگر فرصتی برای ماندن در اوکراین داشته باشد، آماده است در آنجا بماند.

خبرگزاری رویترز گفته است که نتوانسته است که صحت و سقم این ویدیو را تایید کند.

زیلینسکی همچنین در هنگام سخنرانی تلویزیونی خود گفت که یکی از سربازان تمایل نشان داده است که در اوکراین بماند و دیگر آن می‌خواهد به کوریای شمالی برگردد.

رییس جمهور اوکراین گفت که برای سربازان کوریای شمالی که نمی‌خواهند به کشورش شان بر گردند،‌ ممکن گزینه‌های دیگری موجود باشد، اما جزییات بیشتری ارایه نکرد.

گروه
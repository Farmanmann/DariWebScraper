رجب طیب اردوغان، رییس جمهور ترکیه، روز دوشنبه ششم جنوری (۱۷ جدی) هشدار داد که برای جلوگیری از هر گونه تجزیهٔ سوریه، دستور مداخله را صادر خواهد کرد.

این هشدار رییس جمهور ترکیه، بیشتر متوجه نیروهای کرد در این کشور است.

اردوغان گفت: "تحت هیچ بهانه‌ای، ما نمی‌توانیم تجزیهٔ سوریه را بپذیریم و اگر کوچک‌ترین خطر را ببینیم، اقدامات ضروری را روی دست خواهیم گرفت. تمام امکانات را در اختیار داریم."

او همچنان افزود که هیچ جایگاهی برای تروریزم در سوریه وجود ندارد و تاکید کرد که اگر خطری به میان بیاید انقره "در یک شب می‌تواند مداخله کند." این در حالی است که در جریان دو روز گذشته حد اقل ۱۰۰ نفر در درگیری‌ها میان نیروهای طرفدار ترکیه و قطعات محافظت مردمی کرد که از حمایت نیروهای به پشتیبانی غرب برخوردار است، کشته شدند.

انقره،‌ نیروهای واحد حراست از مردم را شاخه‌ای از حزب کارگران کردستان می‌پندارد، حزبی که از سال‌های ۱۹۸۰ به این‌سو با حکومت ترکیه درگیر بوده و ترکیه و متحدین غربی آن آنرا منحیث سازمان تروریستی شناسایی کرده اند.

پیش از این، هاکان فیدان، وزیر خارجهٔ ترکیه، در یک کنفرانس خبری در انقره گفته بود: "شرایط در سوریه تغییر کرده است. ما به این باوریم که دیری نخواهد گذشت که حزب کارگران کردستان و قطعات حفاظت مردمی کرد از صحنه حذف شوند."

او نیز هشدار داد که کشورهای غربی نباید به بهانهٔ تهدید داعش، حزب کارگران کردستان را تقویت کنند.

ترکیه از دیرزمانی مخالف حمایت ایالات متحده از نیروهای کرد در سوریه است، اما واشنگتن نیروهای دموکراتیک سوری را برای جلوگیری از ظهور مجدد گروه داعش، ضروری می‌پندارد، گروهی که در سال ۲۰۱۹ در مقابل داعش جنگیدند و زندان‌ها و کمپ‌های اعضای داعش را در کنترول دارد.

گروه
دیدبان حقوق بشر سوریه روز یکشنبه پنجم دسمبر (۱۶ جدی) گفت که در جریان دو روز جنگ متوالی میان نیروهای تحت حمایت ترکیه و نیروی کردی در شمال سوریه بیش از ۱۰۰ نفر از جنگجویان دو جناح کشته شده‌اند.

این نهاد مستقر در بریتانیا گفته است که درگیری‌ها میان این گروه‌ها شام جمعه به وقت محلی در چندین قریهٔ اطراف شهر منبج آغاز شد که در اثر آن ۱۰۱ نفر- ۸۵ نفر جنگجویان طرفدار ترکیه و ۱۶ نفر از نیروهای دموکراتیک سوریه - کشته شدند.

نیروهای دموکراتیک سوریه گفته است که آنان "همه حملات مزدوران ترکیه با حمایت طیاره‌های بی سرنشین وهوانوردی ترکیه" را دفع کرده‌اند.

وزارت دفاع ترکیه گفته است که ۳۲ جنگجوی کرد را در شمال سوریه از بین برده، اما در مورد جزییاتی ارایه نکرده است.

گروه‌های تحت حمایت ترکیه در شمال سوریه، همزمان با آغاز حمله شورشیان اسلام‌گرا در این منطقه که تنها ۱۱ روز بعد سبب سرنگونی بشار اسد، رییس جمهور پیشین سوریه شد، جنگ خود را علیه نیروهای دموکراتیک سوریه از سر گرفتند.

با وجود تلاش‌های ایالات متحده برای آتش‌بس موقت در ساحهٔ‌ منبج،‌ گروه‌های طرفدار انقره موفق شدند این منطقه و تل رفعت در شمال ولایت حلب را تصرف کنند. جنگ از آن زمان تا حالات ادامه داشته و تلفات فزاینده‌ای را به همراه داشته است.

انالسنا بیربوک، وزیر خارجهٔ آلمان، روز جمعه در جریان سفر خود به دمشق، پایتخت سوریه، گفت که امنیت کردها برای تحقق یک سوریه صلح‌آمیز ضروری است. او افزود که این امر مستلزم "پایان دادن به جنگ در شمال و ادغام نیروهای کرد...در ساختار امنیتی سوریه" است.

نیروهای دموکراتیک سوریه مناطق وسیعی از شمال شرق سوریه و بخش‌هایی از ولایت دیرالزور در شرق آن کشور را تحت کنترول خود دارند، جایی که کردها پس از عقب‌نشینی نیروهای دولتی در جریان جنگ داخلی که در سال ۲۰۱۱ آغاز شد، یک اداره نیمه‌خودمختار را تاسیس کردند.

نیروهای دموکراتیک سوریه که از حمایت ایالات متحده برخوردار اند، بعدها مناطق بیشتر را از نزد گروه دولت اسلامی (داعش) تصرف کردند.

ترکیه بر ضد شبه‌نظامیان کرد سوری موسوم به واحدهای حراست مردم (YPG) و شاخه سیاسی آن حزب اتحاد دموکراتیک (PYD) می‌جنگد و این گروه‌ را سازمان تروریستی می‌خواند.

انقره این سازمان‌ها را بخشی از حزب کارگران کردستان (PKK) تلقی می‌کند، حزبی که درسال ۱۹۸۴ شورش علیه ترکیه را آغاز کرده و خواهان خودمختاری است. ترکیه، ایالات متحده و اتحادیه اروپا حزب کارگران کردستان را به عنوان یک سازمان تروریستی می‌شناسد.

انقره گروه‌های کرد را مسوول انفجار‌ها و حملات در ترکیه خوانده است، اما گروه‌های کرد در اکثر موارد چنین اتهامات را رد کرده اند.

ترکیه از سال ۲۰۱۶ به اینسو، موجی از حملات را بر سوریه راه اندازی کرده است. انقره در جریان این حملات، علاوه بر ملیشه‌های کرد و تندروان گروه دولت اسلامی یا داعش، نیروهای وفادار به بشارالاسد، رییس جمهور سوریه، را نیز هدف قرار داده است. انقره همچنین نیروهای کرد را در عراق نیز آماج حملات قرار می‌دهد. اما واشنگتن مدت‌هاست که نیروهای دموکراتیک سوریه را برای جلوگیری از ظهور مجدد جهادگرایان در این منطقه مهم می‌داند. این نیروها در سال ۲۰۱۹ جنگی را رهبری کردند که منجر به شکست گروه دولت اسلامی (داعش) شد. در تهیهٔ این مطلب از گزارش خبرگزاری فرانس پرس استفاده شده است.

گروه
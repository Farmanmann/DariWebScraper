ترکیه روز سه‌شنبه هفتم جنوری (۱۸ جدی) هشدار داد که در صورت نپذیرفتن شرایط انقره از سوی نیروهای کرد در سوریه، عملیات نظامی علیه آنها انجام خواهد داد. این هشدار در چارچوب تلاش‌های ترکیه برای انتقال "بدون خونریزی" پس از سقوط بشار اسد، رییس جمهور پیشین سوریه، مطرح شده است. هاکان فیدان، وزیر خارجهٔ‌ ترکیه،‌ هشدار داده است که اگر واحد‌های حراست از مردم به خواست‌های انقره تمکین نکند "ما هر کاری را که لازم باشد، انجام خواهیم داد." از فیدان پرسش شد که اگر نیروهای کردی به خواست ترکیه عمل نکند،‌ انقره به صورت مشخص چه کاری انجام خواهد داد. او در پاسخ گفت: "عملیات نظامی." شورشیان تحت رهبری اسلام‌گرایان ماه گذشته رژیم اسد را سرنگون کردند. این اقدام احتمال مداخله مستقیم ترکیه در سوریه علیه نیروهای کردی را افزایش داده است. انقره این نیروها را به ارتباط با جدایی‌طلبان مسلح متهم می‌کند. ترکیه بر ضد شبه‌نظامیان کرد سوری موسوم به واحدهای حراست مردم (YPG) و شاخه سیاسی آن حزب اتحاد دموکراتیک (PYD) می‌جنگد و این گروه‌ را سازمان تروریستی می‌خواند. انقره این سازمان‌ها را بخشی از حزب کارگران کردستان (PKK) تلقی می‌کند، حزبی که درسال ۱۹۸۴ شورش علیه ترکیه را آغاز کرده و خواهان خودمختاری است. ترکیه، ایالات متحده و اتحادیه اروپا حزب کارگران کردستان را به عنوان یک سازمان تروریستی می‌شناسد. انقره گروه‌های کرد را مسوول انفجار‌ها و حملات در ترکیه خوانده است، اما گروه‌های کرد در اکثر موارد چنین اتهامات را رد کرده اند. حزب کارگران کردستان از چندین دهه به این سو بر ضد حکومت ترکیه شورش مسلحانه کرده است. علاوه بر ترکیه،‌ متحدین غربی انقره پی‌کی‌کی را در فهرست سازمان‌های تروریستی قرار داده‌اند. فیدان خطاب به گروه‌های کرد در سوریه گفت: "آن جنگجویان بین‌المللی که از ترکیه، ایران و عراق آمده‌اند،‌ باید به صورت فوری سوریه را ترک کنند. در حال حاضر ما نه آمادگی و نه قصدی را در این راستا می بینیم و در حال انتظاریم." ایالات متحده مدت‌هاست که نیروهای دموکراتیک سوریه را برای جلوگیری از ظهور مجدد جهادگرایان در این منطقه مهم می‌داند. این نیروها در سال ۲۰۱۹ جنگی را رهبری کردند که منجر به شکست گروه دولت اسلامی (داعش) شد. وزیر خارجهٔ ترکیه افزود:‌ "ضرب‌الاجلی را که به آنها [واحد‌های حراست از مردم] از طریق امریکایی‌ها می‌دهیم،‌ بسیار واضح است." ترکیه از سال ۲۰۱۶ به اینسو، موجی از حملات را بر سوریه راه اندازی کرده است. انقره در جریان این حملات، علاوه بر ملیشه‌های کرد و تندروان گروه دولت اسلامی یا داعش، نیروهای وفادار به بشارالاسد، رییس جمهور پیشین سوریه، را نیز هدف قرار داده است. وزیر خارجه ترکیه همچنین گفت که کشورش توانایی مدیریت زندان‌ها و کمپ‌‌های توقیفگاه را که تروریست‌های داعش در سوریه در آنها ا نگهداری می‌شوند، دارد و اگر رهبری جدید از انجام این وظیفه ناتوان باشد، ترکیه می‌تواند این مسوولیت را بر عهده بگیرد. فیدان گفت: "رییس‌ جمهور ما هدایت داده است که اگر دیگران نتوانند این کار را انجام دهند، ترکیه با سربازان خود کنترول این کمپ‌ها را حفظ خواهد کرد" و تاکید کرد که ترکیه برای گرفتن این مسوولیت آماده است. احمد الشرع، رهبر جدید سوریه که گروه تحت رهبری او، هیات تحریر شام،‌ از دیر مدت زمان به این‌سو با ترکیه روابط داشته است، روز یکشنبه به تلویزیون العربیه گفت که گروه‌های تحت رهبری کرد‌ها باید با اردوی سوریه مدغم شوند. فیدان که ماه گذشته با الشرع در دمشق، پایتخت سوریه، ملاقات کرد، گفته است که انقره از رهبری جدید سوریه انتظار دارد که به مشکل واحد‌های حراست از مردم، رسیدگی کند. از فیدان سوال شد که آیا رهبری جدید سوریه اقدامات لازم را روی دست گرفته است یا خیر، در پاسخ گفت: "ما نیاز داریم که برای آنها وقت بدهیم." او همچنین گفت که گفتگو‌ها میان رهبری جدید دمشق و واحد‌های حراست از مردم ادامه دارد. این دپلومات ارشد ترکیه گفت که رهبران جدید سوریه قادر به جنگ بر ضد گروه‌های کرد هستند، اما آنها را متهم به خرید وقت کرد. فیدان افزود: "ادارهٔ دمشق از کسانی تشکیل نشده است که از جنگ بترسد. آنها دمشق را از طریق جنگ تصرف کردند." وزیر خارجهٔ ترکیه خطاب به گروه‌ها کرد سوریه گفت:‌ "اگر نمی‌خواهید هیچ عملیات نظامی در این منطقه صورت گیرد، نه از سوی ما و نه از سوی اداره جدید در سوریه، شرایط آن روشن است." فیدان تاکید کرد: "جنگجویان تروریستی که از کشورهای بین‌المللی آمده‌اند، باید سوریه را ترک کنند. رهبری پی‌کی‌کی باید از این کشور خارج شود. کادر‌های باقی‌مانده باید سلاح‌های خود را به زمین بگذارند و به سیستم جدید بپیوندند. این به خاطر انتقالی بدون خونریزی و مشکل است." هشدار وزیر خارجهٔ ترکیه به نیروهای کرد دو روز پس از آن بیان شد که دیدبان حقوق بشر سوریه روز یکشنبه گفت که در جریان دو روز جنگ متوالی میان نیروهای تحت حمایت ترکیه و نیروی کردی در شمال سوریه بیش از ۱۰۰ نفر از جنگجویان دو جناح کشته شده‌اند. این نهاد مستقر در بریتانیا گفته است که درگیری‌ها میان این گروه‌ها شام جمعه به وقت محلی در چندین قریهٔ اطراف شهر منبج آغاز شد که در اثر آن ۱۰۱ نفر- ۸۵ نفر جنگجویان طرفدار ترکیه و ۱۶ نفر از نیروهای دموکراتیک سوریه - کشته شدند. در تهیهٔ این گزارش از خبرگزاری فرانس پرس استفاده شده است.

گروه
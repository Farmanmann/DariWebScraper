ویوک مورتی، رییس صحیه ایالات متحده روز جمعه سوم جنوری (۱۴ جدی) پیشنهاد کرد که الکول عامل اصلی سرطان است و گفت این موضوع باید به وضوح روی مشروبات الکولی برچسب‌گذاری شود.

مورتی در توصیه‌ خود استدلال کرده است که امریکایی‌ها باید در مورد ارتباط بین الکول و سرطان اطلاعات بهتری داشته باشند و تاکید کرده که مصرف الکول مسوول حدود یک میلیون مورد سرطان قابل پیشگیری در ایالات متحده در یک‌دهه گذشته بوده است.

در اثر پارچه شدن الکول در بدن مشتقاتی به نام استالدیهاید تولید می‌شود که منجر به آسیب رساندن به سلول‌های بدن شده و مانع ترمیم انساج می‌شود. این وضعیت رفته رفته زمینه را برای رشد سرطان مهیا می‌کند.

بر اساس توصیه مورتی، همه ساله حدود ۲۰ هزار نفر در اثر ابتلا به سرطان‌های مرتبط با مصرف الکول جان می‌بازند.

هرچند در سال‌های اخیر تحقیقات زیادی در مورد اثرات مخرب الکول بر سلامت انسان انجام شده است و شواهد متعددی در این رابطه به دست آمده است اما توصیه مورتی برای برچسب‌گذاری روی نوشابه‌های الکولی باید توسط کانگرس ایالات متحده تصویب شود.

داکتر تیموتی نایمی، پژوهشگر در دانشگاه ویکتوریا در کانادا می‌گوید که انسان ها به هر اندازه‌ای که الکول کمتر بنوشند، صحت شان به همان اندازه بهتر می‌باشد.

نایمی گفته است که رعایت رهنمودهای صحی در مورد الکول می‌تواند به پیمانۀ زیاد از مرگ و میر ناشی از نوشیدن الکول جلوگیری کند. بر اساس این رهنمودها در ایالات متحده، مردان نباید بیش از دو و زنان بیشتر از یک پیمانه الکول در روز مصرف کنند.

تحقیقات نشان داده است که مصرف الکول خطر ابتلا به دست‌کم هفت نوع سرطان از جمله سرطان کبد، پستان و گلو را افزایش می‌دهد. توصیه مورتی همچنین تاکید می‌کند که با افزایش مصرف الکول، خطر ابتلا به این بیماری‌ها نیز افزایش میابد.

کارشناسان به این باوراند که با وجود این توصیه و شواهد موجود در مورد خطرات مصرف الکول برای سلامتی، بعید است کانگرس به سرعت اقدام به تایید این برچسب‌گذاری بر روی محصولات الکولی کند.

به گزارش خبرگزاری اسوشیتدپرس تلاش برای افزودن برچسب هشدار سرطان به الکول با ممانعت قابل توجهی از سوی صنعت مشروبات الکولی مواجه خواهد شد که هر سال نزدیک به ۳۰ میلیون دالر برای لابی در کانگرس هزینه می‌کند.

گروه
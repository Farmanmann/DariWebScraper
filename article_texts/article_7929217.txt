مرکز خبرنگاران افغانستان گفته است که در ادامۀ محدودیت‌های طالبان بر خبرنگاران در این کشور، مقام‌های این گروه در نورستان، رسانه‌های محلی در این ولایت را از نشر تصاویر زنده‌جان‌ها منع کرده‌اند.

این نهاد حامی خبرنگاران ناوقت روز سه‌شنبه هفتم جنوری (۱۸ جدی) با نشر اعلامیه‌ای گفت که ادارۀ امر به معروف و نهی از منکر طالبان همچنان به مسوولان و کارمندان ادارات این ولایت دستور داده که از پخش تصاویر زنده‌جان‌ها خودداری کنند.

مرکز خبرنگاران افغانستان از ادامۀ محدودیت‌ها بر رسانه‌ها و خبرنگاران توسط طالبان ابراز نگرانی کرده و از پیامدهای منفی بر روند کاری آنان و دسترسی مردم به اطلاعات هشدار داده است.

این نهاد افزوده است: "مرکز خبرنگاران افغانستان گسترش این محدودیت را به شکل رسمی، نشانه‌ای آشکار از سرکوب سیستماتیک آزادی بیان و رسانه‌های آزاد می‌داند که به آزادی بیان به عنوان یک حق بنیادی آسیب جدی می‌رساند و دسترسی به اطلاعات را محدودتر می‌کند."

در حال حاضر افزون بر نمایندگی ولایتی رادیو تلویزیون ملی و خبرگزاری باختر، دو رسانه‌ای دولتی تحت کنترول طالبان، سه رادیو خصوصی به شمول الینا، سوله و پارون غژ در این ولایت فعالیت دارد.

مرکز خبرنگاران افغانستان گفته است که تلویزیون ملی در نورستان هیچ برنامه‌ای محلی ندارد و پیش از ابلاغ ممنوعیت نشر تصاویر زنده‌جان‌ها گزارش‌های آن از طریق تلویزیون ملی در کابل نشر می‌شد.

طالبان پس از حاکمیت مجدد بر افغانستان، محدودیت‌های زیادی بر رسانه‌ها و خبرنگاران در این کشور وضع کرده که در حال حاضر، فضا برای آزادی رسانه‌ها و دسترسی به اطلاعات در مقایسه با هر زمان دیگر تنگ‌تر شده است.

بر اساس معلومات این نهاد حامی خبرنگاران، افزون بر نورستان، تا کنون نشر تصاویر زنده‌جان‌ها در پنج ولایت به شمول قندهار، تخار، بادغیس، هلمند و ننگرهار به گونۀ رسمی منع شده و همچنان طالبان در برخی ولایات محدودیت‌های بیشتر را بر خبرنگاران وضع کرده اند.

این در حالی است که هفته گذشته برخی منابع محلی در پنجشیر به صدای امریکا گفتند که مقام‌های محلی طالبان برای این ولایت، رسانه‌ها و خبرنگاران را از پخش هرگونه تصاویر زنده‌جان‌ها ممنوع کرده‌اند.

به گفتۀ این منابع، ادارۀ امر به معروف و نهی از منکر طالبان از کارمندان ادارات محلی این ولایت نیز خواسته است که از نشر تصاویر زنده‌جان‌ها در رسانه‌های اجتماعی خودداری کنند.

طالبان پس از تسلط مجدد بر افغانستان، محدودیت‌های فراوانی را بر رسانه‌ها وضع کرده و وضعیت مانند حاکمیت نخست این گروه در حال سمت و سو یافتن است. طالبان در حاکمیت نخست خود بین‌ سال‌های ۱۹۹۶ تا ۲۰۰۱ نشرات تلویزیونی و تصویربرداری را به کلی منع کرده بودند.

زمانیکه طالبان در ۱۵ اگست ۲۰۲۱ قدرت را در افغانستان دوباره در دست گرفتند، حدود ۸۴۰۰ رسانه در آن کشور فعالیت داشت، اما بر اساس گزارش سازمان گزارشگران بدون مرز، در جریان سه سال حاکمیت طالبان، حدود ۳۰۰۰ رسانه در افغانستان از فعالیت باز مانده اند.

گروه
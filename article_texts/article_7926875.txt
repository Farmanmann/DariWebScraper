سفارت افغانستان در اسلام‌آباد که توسط طالبان اداره می‌شود، گفته است که تا اکنون، نزدیک به ۸۰۰ مهاجر افغان به گونۀ خودسرانه توسط پولیس اسلام‌آباد بازداشت و جبراً به افغانستان بازگرداننده شده‌یاند.

این سفارت ناوقت روز دوشنبه ششم جنوری (۱۷ جدی) با نشر اعلامیه‌ای گفته است که آنان از توقیف و اخراج خودسرانۀ این شهروندان افغانستان که در میان آنان، دارندگان ویزه معتبر، کارت اقامت موقت موسوم به (POR) و کارت شهروندی افغانستان (ACC) شامل اند، عمیقاً نگران است.

در اعلامیه آمده است: "‏در میان افراد اخراج‌ شده، ۱۳۷ نفر، شامل کسانی می‌شوند که ویزه‌ شان منقضی شده، اما قبلاً برای تمدید آن درخواست داده‌ بودند. همچنان دارندگان ثبت‌ نام موقت SHARP/UNHCR نیز شامل افراد اخراج ‌شده اند."

در روزهای اخیر، شماری از مهاجران افغان در اسلام‌‌آباد گفته اند که پولیس پاکستان روند بازداشت و اخراج آنان را در این شهر آغاز کرده و نیروهای امنیتی با یورش به محل بود و باش افغان‌ها، آنان را توقیف و جبراً به افغانستان باز می‌گردانند.

به گفتۀ آنان، در میان افرادی که از سوی پولیس بازداشت می‌شوند، زنان و کودکان نیز شامل اند. آنان همچنان گفته اند که به دلیل هراس از بازداشت توسط پولیس از خانه‌های شان بیرون شده نمی‌توانند.

سفارت افغانستان تحت کنترول طالبان در اسلام‌آباد اضافه کرده است که این اقدام پولیس پاکستان سبب جدایی خانواده‌ها، به شمول زنان و کودکان شده و در حال حاضر، بسیاری اعضای این خانواده‌ها در سرگردانی و پریشانی به سر می‌برند.

طالبان ضمن نگرانی از "بازداشت‌های غیرضروری، تلاشی خانه‌ها و اخاذی از اتباع افغانستان" از حکومت پاکستان خواست است که از آزار و اذیت مهاجران افغان جلوگیری کرده و به نگرانی‌های آنان به گونۀ جدی رسیدگی کند. به گفتۀ طالبان، این موضوع را به گونۀ رسمی با مقامات حکومت پاکستان شریک ساخته اند.

سفارت افغانستان تحت کنترول طالبان در اسلام‌آباد همچنان از کمیشنری عالی سازمان ملل متحد در امور پناهندگان و نهادهای حقوق بشری خواسته است که به گونۀ فوری در این مورد مداخله کرده و جلو بازداشت و اخراج مهاجران افغان را در آن کشور بگیرند.

در اعلامیه‌ای این سفارت همچنان آمده است: "حفظ عزت، حقوق و مصوونیت اتباع افغانستان مقیم پاکستان اجتناب ناپذیر است."

به گفتۀ مقامات ملل متحد و پاکستان، ۱.۳ میلیون افغان مقیم پاکستان منحیث مهاجر ثبت نام شده‌‌ اند و نزدیک به ۹۰۰ افغان دیگر کارت هویت شهروندی افغانستان را دارند. بقیه آنان یا بدون اسناد اند و یا میعاد ویزۀ آنان که منتظر اسکان به کشور سومی اند، پایان یافته است.

پس از تسلط دوبارهٔ طالبان بر افغانستان بسیاری از زنان معترض، خبرنگاران، فعالان حقوق بشر و جامعۀ مدنی، قربانیان خشونت، دگرباشان جنسی و شماری از افغان‌های که در دو دهۀ گذشته با نظامیان امریکایی و دیگر کشورها در افغانستان کار کرده بودند، به دلیل هراس از طالبان به پاکستان فرار کرده و در حال حاضر منتظر رسیدگی به پرونده‌های شان توسط کشورهای اروپایی، امریکا و کانادا اند.

این در حالی است محسن نقوی، وزیر داخلهٔ پاکستان، به تاریخ ۲۷ نومبر (هفتم قوس) گفت که سر از ۳۱ دسمبر ۲۰۲۴، شهروندان افغانستان نمی‌توانند بدون اجازه نامهٔ پولیس در اسلام آباد زندگی کنند.

این تصمیم پس از آن گرفته شد که حزب تحریک انصاف پاکستان به تاریخ ۲۴ نومبر ۲۰۲۴ تظاهرات را برای آزادی عمران خان آغاز کرد و هزاران نفر را برای برپا کردن تحصن در اسلام آباد گردهم آورد.

از سوی دیگر، کمیشنری سازمان ملل متحد در امور پناهندگان در پاکستان گفته است که این موضوع را بررسی می‌کند و به گفتۀ این ادارۀ ملل متحد، هیچ گونه سند رسمی در این مورد از وزارت داخله پاکستان دریافت نکرده است.

این کمیشنری ماه گذشته با نشر اعلامیه‌ای گفت که پاکستان باید از هرگونه تصمیم دربارۀ مهاجران جلوگیری کرده و به محافظت از آنان ادامه دهد. کمیشنری سازمان ملل متحد در امور پناهندگان در اعلامیه گفته بود که اکثریت مهاجران افغان از قانون پاکستان اطاعت می‌کنند و باید به وضعیت آنان از دید بشردوستانه نگاه شود.

پاکستان در اوایل ماه اکتوبر سال گذشته نیز به تمام مهاجران خارجی فاقد مدرک اقامت در آن کشور، به شمول ۱.۷ میلیون مهاجر افغان، مهلت داد که تا اول نومبر ۲۰۲۳ داوطلبانه آن کشور را ترک کنند، در غیر آن پس از این تاریخ بازداشت و جبراً اخراج خواهند شد.

گروه
وزیر خارجۀ ایالات متحده بار دیگر بر تخلیه و اسکان مجدد افغان‌های تاکید کرده است که آنان در ۲۰ سال گذشته با نظامیان امریکایی و ادارات ملکی امریکا در افغانستان کار کرده‌اند.

انتونی بلینکن ناوقت روز سه‌شنبه هفتم جنوری (۱۸ جدی) در پیامی در شبکۀ اجتماعی ایکس نگاشته است که ایالات متحدۀ امریکا در کنار شرکای افغان خود ایستاده و به این امر متعهد است.

او افزوده است: "وزیر خارجه امریکا افزوده است: "ما تفاهم‌نامه همکاری با (Afghanevac) را تمدید کرده‌ایم تا شراکت حیاتی خود را برای جابجایی و اسکان مجدد همکاران افغان، که آنان بیش از ۲۰ سال در کنار ایالات متحده ایستاده‌ بودند، ادامه دهیم."

ایتلاف تخلیه افغان‌ها (AfghanEvac coalition)گروه‌هایی را در بر می‌گیرد که انتقال و اسکان مجدد شهروندان افغانستان را در ایالات متحده تسهیل می‌کنند. این ایتلاف متشکل از حدود ۲۰۰ گروه و هزاران داوطلب است.

اخیراً، رییس ایتلاف متشکل از ۲۰۰ سازمان غیردولتی که در روند انتقال‌ افغان‌های در معرض خطر با دولت امریکا همکاری می‌کند، گفت که روند تخلیۀ افغان‌ها زمان زیادی را در خواهد گرفت.

شان وان دایور، رییس این ایتلاف افزود که در حال حاضر، افغان‌های در معرض خطر در روند انتقال به امریکا با مشکلات زیادی روبرو هستند. به گفتۀ دایور، افغان‌های در معرض خطر باید در اوایل یک روند دشوار را طی کنند تا آنان بتوانند، وارد مرحلۀ انتقال از افغانستان به امریکا شوند.

بسیاری از فعالان، طالبان را به هدف قرار دادن و بازداشت افغان‌های واجد شرایط ویزهٔ مهاجرت خاص ایالات متحده متهم می‌کنند. با این حال، ایالات متحده در بیش از سه سال گذشته که طالبان بر افغانستان حکمرانی می‌کنند، به تخلیه واجدین شرایط این ویزه ادامه داده است.

این در حالی است که در تازه‌ترین مورد، گروهی از شهروندان افغانستان به تاریخ ششم جنوری (۱۷ جدی) به فلیپین رسید تا روند ویزهٔ خاص مهاجرت شان به ایالات متحده، طی مراحل شود.

فلیپین سال گذشته با واشنگتن توافق کرد تا میزبان مرکز طی مراحل ویزه‌های مهاجرت ایالات متحده باشد. بر اساس این توافق، شمار محدود از شهروندان افغانستان تا زمان دریافت ویزه در فلیپین باقی خواهند ماند.

پس از تسلط دوبارهٔ طالبان بر افغانستان، شهروندان واجد شرایط ویزهٔ خاص مهاجرت، در کشورهای مختلف، به شمول پاکستان و قطر، در انتظار طی مراحل ویزه‌های شان بوده اند.

تریسیتا دازا، سخنگوی وزارت خارجهٔ فلیپین، گفت که به شهروندان افغانستان در میدان هوایی ویزه‌های دخولی داده شد. او افزود که این افراد پیش از رسیدن به فلیپین مراحل گستردهٔ امنیتی و صحی را پشت سر گذاشته‌اند.

سخنگوی وزارت خارجهٔ فلیپین همچنان گفت که ایالات متحده مصارف حضور این شهروندان افغانستان، به شمول غذا، محل اقامت، امنیت، مراقبت‌های صحی و حمل و نقل، را می‌پردازد.

انتونی بلینکن، وزیر خارجهٔ ایالات متحده، برای بار نخست در سال ۲۰۲۲ در مورد میزبانی از متقاضیان ویزهٔ مهاجرت ویژه به امریکا با وزیر خارجهٔ فلیپین صحبت کرده بود، اما جو بایدن، رییس جمهور ایالات متحده، سال گذشته در جریان دیدارش از این کشور، این موضوع را با همتای فلیپینی‌اش به بحث گرفت.

براساس معلومات وزارت خارجهٔ ایالات متحده، تا ربع دوم سال ۲۰۲۴ میلادی- از اول جنوری تا ۳۱ مارچ- به ۹۳۱۴ شهروند افغانستان ویزهٔ خاص مهاجرت داده شده بود و تا ۳۱ ماه مارچ ۱۹۰۴۵ نفر دیگر برای دریافت این ویزه درخواست داده بودند.

بر اساس آمار رسمی حکومت ایالات متحده، نزدیک به ۲۶۵۰۰ ویزۀ خاص مهاجرت در سال ۲۰۲۳ به افغان‌ها صادر شده بود که در مقایسه با سال قبل از آن ۱۴۰ درصد افزایش را نشان می‌داد.

کانگرس ایالات متحده به تاریخ ۲۸ جنوری ۲۰۰۸ میلادی لایحهٔ حفاظت از متحدان افغان را تصویب کرد، اقدامی که شرایط را برای تطبیق برنامهٔ ویزهٔ‌ خاص مهاجرت مساعد کرد.

بر اساس این برنامه،‌ ترجمان‌های افغان که برای نظامیان ایالات متحده و یا افرادی که برای حکومت امریکا کار می‌کردند، می‌توانند برای اقامت دایمی امریکا یا گرین کارت درخواست بدهند.

گروه